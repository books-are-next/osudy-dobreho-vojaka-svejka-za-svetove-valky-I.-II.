<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>osudy_dobreho_vojaka_svejka_i_ii-17</title>
		<link href="../Styles/osudy_dobr_idstyles.css" rel="stylesheet" type="text/css"/>
	</head>
	<body id="osudy_dobreho_vojaka_svejka_i_ii" xml:lang="cs-CZ">
		<div>
			<p id="toc_marker-2-14" class="MLP-uroven2-kapitola para-style-override-1">14. <br/>Švejk vojenským sluhou <br/>u&#160;nadporučíka Lukáše</p>
			<p id="toc_marker-2-14-1" class="MLP-uroven3-nadpis para-style-override-3">1</p>
			<p class="MLP-text-bez1radku para-style-override-1">Štěstí Švejkovo nemělo dlouhého trvání. Nelítostný osud přerval přátelský poměr mezi ním a&#160;polním kurátem. Jestli polní kurát až do té události byl osobou sympatickou, to, co nyní provedl, je s&#160;to strhnout z&#160;něho sympatickou tvářnost.</p>
			<p class="MLP-text para-style-override-1">Polní kurát prodal Švejka nadporučíkovi Lukášovi, čili lépe řečeno, prohrál ho v&#160;kartách. Tak dřív prodávali na Rusi nevolníky. Přišlo to tak znenadání. Byla pěkná společnost u&#160;nadporučíka Lukáše a&#160;hrálo se jednadvacet.</p>
			<p class="MLP-text para-style-override-1">Polní kurát prohrál všechno a&#160;nakonec řekl:</p>
			<p class="MLP-text para-style-override-1">„Kolik mně půjčíte na mého vojenského sluhu? Ohromný pitomec a&#160;zajímavá figura, něco non plus ultra. Ještě nikdy neměli jste takového vojenského sluhu.“</p>
			<p class="MLP-text para-style-override-1">„Půjčím ti sto korun,“ nabídl nadporučík Lukáš, „jestli pozítří je nedostanu, pošleš mně tu raritu. Můj pucflek je protivný člověk. Stále vzdychá, píše domů psaní, a&#160;přitom krade, na co přijde. Už jsem ho bil, ale to není nic platné. Pohlavkuji ho na potkání, ale nepomáhá to. Vyrazil jsem mu pár předních zubů, ale chlapa nenapravil.“</p>
			<p class="MLP-text para-style-override-1">„Tedy platí,“ řekl lehkomyslně polní kurát, „buď pozítří sto korun, nebo Švejka.“</p>
			<p class="MLP-text para-style-override-1">Prohrál i&#160;těch sto korun a&#160;šel smutně domů. Věděl určitě a&#160;také nijak o&#160;tom nepochyboval, že do pozítří nesežene těch sto korun a&#160;že vlastně Švejka mizerně a&#160;bídně prodal.</p>
			<p class="MLP-text para-style-override-1">„Mohl jsem si říct o&#160;dvě stě korun,“ mrzel se, ale přestupuje na elektrické tramvaji na trať, která ho za chvíli měla odvézt domů, dostával záchvat výčitek a&#160;sentimentality.</p>
			<p class="MLP-text para-style-override-1">„Není to ode mne hezké,“ pomyslil si, když zvonil u&#160;dveří svého bytu, „jak se podívám do jeho pitomých, dobráckých očí?“</p>
			<p class="MLP-text para-style-override-1">„Milý Švejku,“ řekl, když byl doma, „dnes se stalo něco neobyčejného. Měl jsem takovou smůlu v&#160;kartách. Hopal jsem to všechno a&#160;měl jsem pod rukou eso, pak přišla desítka, a&#160;bankéř měl pod rukou kluka a&#160;dotáh to taky na jednadvacet. Líznul jsem si několikrát na eso nebo na desítku a&#160;vždy jsem měl stejně s&#160;bankéřem. Projel jsem všechny peníze.“</p>
			<p class="MLP-text para-style-override-1">Odmlčel se.</p>
			<p class="MLP-text para-style-override-1">„A&#160;nakonec jsem prohrál vás. Vypůjčil jsem si na vás sto korun, a&#160;jestli do pozítří je nevrátím, už budete patřit ne mně, ale nadporučíkovi Lukášovi. Mně je to opravdu líto…“</p>
			<p class="MLP-text para-style-override-1">„Sto korun ještě mám,“ řekl Švejk, „mohu vám půjčit.“</p>
			<p class="MLP-text para-style-override-1">„Dejte je sem,“ ožil polní kurát, „hned je zanesu Lukášovi. Nerad bych, opravdu, se s&#160;vámi loučil.“</p>
			<p class="MLP-text para-style-override-1">Lukáš byl velice překvapen, když uviděl opět polního kuráta.</p>
			<p class="MLP-text para-style-override-1">„Jdu ti zaplatit dluh,“ řekl polní kurát, rozhlížeje se vítězoslavně, „dejte mně také kartu.“</p>
			<p class="MLP-text para-style-override-1">„Hop,“ ozval se polní kurát, když byla řada na něm. „Jenom o&#160;oko,“ hlásil, „přetáh jsem.“</p>
			<p class="MLP-text para-style-override-1">„Tak tedy hop,“ řekl při druhém chodu, „hop&#160;– blind.“</p>
			<p class="MLP-text para-style-override-1">„Dvacet brát,“ hlásil bankéř.</p>
			<p class="MLP-text para-style-override-1">„Já mám celých devatenáct,“ tiše pronesl polní kurát, dávaje do banku posledních čtyřicet korun ze stovky, kterou mu půjčil Švejk, aby se vykoupil z&#160;nového nevolnictví.</p>
			<p class="MLP-text para-style-override-1">Vraceje se domů, přišel polní kurát k&#160;přesvědčení, že je konec, že Švejka nemůže nic zachránit, že jest to předurčeno, aby sloužil u&#160;nadporučíka Lukáše.</p>
			<p class="MLP-text para-style-override-1">A&#160;když mu Švejk otevřel, řekl k&#160;němu:</p>
			<p class="MLP-text para-style-override-1">„Všechno je marné, Švejku. Proti osudu se neubrání nikdo. Prohrál jsem vás i&#160;těch vašich sto korun. Dělal jsem vše, co bylo v&#160;mé moci, ale osud je silnější mne. Hodil vás do spárů nadporučíka Lukáše a&#160;přijde doba, že se musíme rozloučit.“</p>
			<p class="MLP-text para-style-override-1">„A&#160;bylo v&#160;banku hodně?“ otázal se Švejk klidně, „nebo jste málokdy dělal forhonta? Když nepadá karta, je to velmi špatné, ale někdy je to mizérie, když to jde až příliš dobře. Na Zderaze žil nějakej klempíř Vejvoda a&#160;ten hrával vždy mariáš v&#160;jedné hospodě za Stoletou kavárnou. Jednou taky, čert mu to napískal, povídá: ‚A&#160;což abychom si hodili jedníka o&#160;pětníček.‘ Hráli tedy pětníčkovýho jedníka a&#160;on držel bank. Všichni se ztropili a&#160;tak to rostlo do desítky. Starej Vejvoda chtěl popřát taky druhýmu něco a&#160;pořád říkal: ‚Malá, špatná domů.‘ To si nedovedete představit, jakou měl smůlu. Malá špatná ne a&#160;ne přijít, bank rost, a&#160;už tam byla stovka. Z&#160;hráčů nikdo tolik neměl, aby to mohl hopnout, a&#160;Vejvoda už byl celej upocenej. Nebylo nic jinýho slyšet než jeho: ‚Malá, špatná domů.‘ Přisazovali po pětce a&#160;spadali tam vždycky. Jeden kominický mistr se dopálil, šel si domů pro peníze, když tam bylo už přes půldruhý stovky, a&#160;hopnul to. Vejvoda chtěl se toho zbavit, a&#160;jak potom povídal, chtěl táhnout třebas až do třiceti, jen aby to nevyhrál, a&#160;místo toho dostal dvě esa. Dělal, že nic nemá, a&#160;schválně povídá: ‚Šestnáct brát.‘ A&#160;ten kominickej mistr měl všeho všudy patnáct. Není to smůla? Starej Vejvoda byl celej bledej a&#160;nešťastnej, kolem už nadávali a&#160;šuškali si, že dělá volty, že už jednou byl bit pro falešnou hru, ačkoliv byl to nejpoctivější hráč, a&#160;sypali tam korunku za korunkou. Už tam bylo pět set korun. Hostinský to nevydržel. Měl právě přichystaný peníze do pivovaru, tak je vzal, přised si, strčil napřed do toho po dvou stovkách, pak zamhouřil oči, otočil židli pro štěstí a&#160;řek, že to všechno, co je v&#160;banku, hopá. ‚Hrajeme,‘ povídá, ‚s&#160;votevřenýma kartama.‘ Starej Vejvoda byl by já nevím co dal za to, aby teď prohrál. Všichni se divili, když otočil a&#160;ukázala se sedma, a&#160;on si ji nechal. Hostinský se smál pod fousy, poněvadž měl jednadvacet. Přišla druhá sedma starýmu Vejvodovi, a&#160;on si ji taky nechal. ‚Teď přijde eso nebo desítka,‘ řekl hostinský jízlivě, ‚vsadím krk, pane Vejvodo, že budete trop.‘ Bylo ohromný ticho, Vejvoda otočí, a&#160;vona se objeví třetí sedmička. Hostinskej zbledl jako křída, byly to jeho poslední peníze, vodešel do kuchyně a&#160;za chvilku přiběhne kluk, kterej se u&#160;něho učil, abychom šli pana hostinskýho uříznout, že prej visí na klice u&#160;okna. Tak jsme ho odřízli, vzkřísili a&#160;hrálo se dál. Už nikdo neměl žádný peníze, všechno to bylo v&#160;banku před Vejvodou, kterej jen říkal: ‚Malá, špatná domů‘ a&#160;za živýho boha chtěl bejt trop, ale poněvadž musel votáčet svoje karty a&#160;vyložit na stůl, nemoh dělat žádnej podvod a&#160;schválně přetáhnout. Všichni byli už nad jeho štěstím blbí a&#160;udělali si to tak, že když už nemají peníze, že tam budou dávat svoje úpisy. Trvalo to kolik hodin a&#160;před starým Vejvodou rostly tisíce a&#160;tisíce. Kominickej mistr byl už do banku dlužen přes půldruhého miliónu, uhlíř ze Zderazu asi milión, domovník ze Stoletý kavárny 800 000 korun, jeden medik přes dva milióny. Jenom v&#160;pince bylo přes tři sta tisíc na samých útržkách papíru. Starej Vejvoda zkoušel to všelijak. Chodil pořád na záchod a&#160;vždycky to dal jinýmu, aby to vzal za něho, a&#160;když se vrátil, hlásili mu, že bral, že mu přišlo jednadvacet. Poslali pro nový karty, a&#160;zas to nebylo nic platný. Když se Vejvoda zastavil na patnácti, tak měl ten druhej čtrnáct. Všichni se dívali vztekle na starýho Vejvodu a&#160;nejvíc láteřil jeden dlaždič, kerej do toho všeho všudy dal na hotovosti vosum korun. Ten votevřeně prohlásil, že takovej člověk, jako je Vejvoda, by neměl chodit po světě a&#160;měl by se zkopat, vyhodit a&#160;utopit jako štěně. To si nedovedete představit to zoufalství starýho Vejvody. Konečně přišel na nápad. ‚Já jdu na záchod,‘ povídá kominíkovi, ‚vezměte to za mne, pane mistře.‘ A&#160;jen tak bez klobouku vyběh na ulici a&#160;přímo do Myslíkovy ulice pro strážníky. Našel patrolu a&#160;oznámil jí, že v&#160;tej a&#160;tej hospodě hrajou hazardní hru. Strážníci ho vyzvali, aby šel napřed, že přijdou hned za ním. Vrátil se tedy a&#160;hlásili mu, že zatím medik prohrál přes dva milióny a&#160;domovník přes tři. Do pinky že dali úpis na pět set tisíc korun. Za chvíli vrazili tam strážníci, dlaždič vykřik: ‚Spas se, kdo můžeš,‘ ale nebylo to nic platný. Zabavili bank, vedli všechny na policii. Uhlíř ze Zderazu se zprotivil, tak ho přivezli v&#160;košatince. V&#160;banku bylo v&#160;dlužních úpisech přes půl miliardy a&#160;na hotových penězích patnáct set. ‚Tohle jsem ještě nežral,‘ řekl policejní inspektor, když viděl takový závratný sumy, ‚tohle je horší než Monte Carlo.‘ Zůstali tam všichni až na starýho Vejvodu do rána. Vejvodu jako udavače pustili a&#160;slíbili, že dostane zákonnou jednu třetinu odměny ze zabaveného banku, asi přes sto šedesát miliónů, von se ale do rána z&#160;toho zbláznil a&#160;ráno chodil po Praze vobjednávat si nedobytný pokladny na tucty. Tomu se říká štěstí v&#160;kartách.“</p>
			<p class="MLP-text para-style-override-1">Potom šel Švejk vařit grog a&#160;dopadlo to tak, že polní kurát, když v&#160;noci podařilo se Švejkovi dopravit ho s&#160;námahou na postel, zaslzel a&#160;zaštkal:</p>
			<p class="MLP-text para-style-override-1">„Prodal jsem tě, kamaráde, hanebně prodal. Proklínej mne, bij, držím. Hodil jsem tě napospas. Nemohu se ti podívat do očí. Drásej mne, kousej, nič. Nezasloužím nic lepšího. Víš, co jsem?“</p>
			<p class="MLP-text para-style-override-1">A&#160;polní kurát, zabořuje uplakanou tvář do polštáře, řekl tiše, jemným, měkkým hlasem: „Jsem bezcharakterní padouch,“ a&#160;usnul, jako když ho hodí do vody.</p>
			<p class="MLP-text para-style-override-1">Druhý den polní kurát, vyhýbaje se Švejkovu pohledu, odešel časně ráno a&#160;vrátil se až v&#160;noci s&#160;nějakým tlustým infanteristou.</p>
			<p class="MLP-text para-style-override-1">„Ukažte mu, Švejku,“ řekl, vyhýbaje se opět Švejkovu pohledu, „kde co leží, aby byl orientován, a&#160;poučte ho, jak se vaří grog. Ráno se hlaste u&#160;nadporučíka Lukáše.“</p>
			<p class="MLP-text para-style-override-1">Švejk s&#160;novým mužem strávili příjemně noc vařením grogu. K&#160;ránu stál tlustý infanterista sotva na nohou a&#160;pobručoval si jen podivnou směs z&#160;různých národních písní, které se mu spletly dohromady:</p>
			<p class="MLP-text para-style-override-1">„Okolo Chodova teče vodička, šenkuje tam má milá pivečko červený. Horo, horo, vysoká jsi, šly panenky silnicí, na Bílé hoře sedláček oře.“</p>
			<p class="MLP-text para-style-override-1">„Vo tebe nemám strach,“ řekl Švejk, „s&#160;takovým nadáním se u&#160;feldkuráta udržíš.“</p>
			<p class="MLP-text para-style-override-1">Tak se stalo, že to dopoledne uviděl nadporučík Lukáš ponejprv poctivou a&#160;upřímnou tvář dobrého vojáka Švejka, který mu hlásil:</p>
			<p class="MLP-text para-style-override-1">„Poslušně hlásím, pane obrlajtnant, že jsem ten Švejk prohranej panem feldkurátem v&#160;kartách.“</p>
			<p id="toc_marker-2-14-2" class="MLP-uroven3-nadpis para-style-override-1">2</p>
			<p class="MLP-text-bez1radku para-style-override-1">Instituce důstojnických sluhů je prastarého původu. Zdá se, že již Alexandr Makedonský měl svého pucfleka. Jisto však je, že v&#160;době feudalismu vystupovali v&#160;té úloze žoldnéři rytířů. Čím byl Sancho Panza Dona Quijota? Divím se, že historie vojenských sluhů nebyla doposud nikým sepsána. Našli bychom tam, že vévoda z&#160;Almavíru snědl svého vojenského sluhu při obležení Toleda z&#160;hladu bez soli, o&#160;čemž vévoda sám píše ve svých pamětech, vypravuje, že jeho sluha měl maso jemné, křehké, vláčné, chutí se podobající něčemu mezi kuřecím a&#160;oslím.</p>
			<p class="MLP-text para-style-override-1">Ve staré švábské knize o&#160;umění vojenském nalézáme též pokyny pro vojenské sluhy. Pucflek staré doby měl býti zbožný, ctnostný, pravdomluvný, skromný, statečný, odvážný, poctivý, pracovitý. Zkrátka měl to být vzor člověka. Nová doba na tomto typu změnila mnoho. Moderní fajfka nebývá obyčejně ani zbožný, ani ctnostný, ani pravdomluvný. Lže, podvádí svého pána a&#160;proměňuje velice často život svého velitele v&#160;pravé peklo. Je to lstivý otrok, vymýšlející si nejrůznější záludné triky, aby ztrpčil svému pánovi život. Mezi touto novou generací pucfleků nenajdou se tací obětaví tvorové, kteří by se dali sníst svými pány bez soli jako šlechetný Fernando vévody z&#160;Almavíru. Na druhé straně vidíme, že velitelé, zápasíce na život a&#160;na smrt se svými sluhy nové doby, používají nejrozmanitějších prostředků, aby udrželi svou autoritu. Bývá to jistý druh hrůzovlády. Roku 1912 byl v&#160;Štýrském Hradci proces, při kterém vynikající úlohu hrál jeden hejtman, který ukopal svého pucfleka. Byl tenkrát osvobozen, poněvadž to udělal teprve podruhé. V&#160;názorech těch pánů nemá život pucfleka žádné ceny. Je to předmět pouze, v&#160;mnohém případě fackovací panák, otrok, služka pro všechno. Není pak divu, že takové postavení vyžaduje od otroka, aby byl vychytralý, lstivý. Jeho postavení na naší planetě možno srovnat jen s&#160;utrpením pikolíků za starých dob, vychovávaných k&#160;svědomitosti pohlavky a&#160;mučením.</p>
			<p class="MLP-text para-style-override-1">Bývají však případy, že pucflek vyšine se na favorita, a&#160;tu stává se hrůzou roty, bataliónu. Všechny šarže snaží se ho podplácet. On rozhoduje o&#160;dovolené, on se může přimluvit, aby to u&#160;raportu dopadlo dobře.</p>
			<p class="MLP-text para-style-override-1">Tito favoriti bývali za války odměňováni velkými i&#160;malými stříbrnými medailemi za statečnost a&#160;chrabrost.</p>
			<p class="MLP-text para-style-override-1">U&#160;91. pluku znal jsem jich několik. Jeden pucflek dostal velkou stříbrnou proto, že uměl báječně péct husy, které kradl. Druhý dostal malou stříbrnou, poněvadž z&#160;domova dostával nádherné zásilky aprovizace, takže jeho pán v&#160;době největšího hladu přecpal se tak, že nemohl chodit.</p>
			<p class="MLP-text para-style-override-1">A&#160;návrh na jeho odměnění medailemi stylizoval jeho pán takto:</p>
			<p class="MLP-text para-style-override-1">„Za to, že v&#160;bojích, projevuje neobyčejnou statečnost a&#160;chrabrost, opovrhoval životem a&#160;neopouštěl svého důstojníka ani na krok pod silnou palbou nastupujícího nepřítele.“</p>
			<p class="MLP-text para-style-override-1">A&#160;on zatím někde v&#160;týlu plundroval kurníky. Válka změnila poměr pucfleka k&#160;pánovi a&#160;učinila z&#160;něho nejnenáviděnějšího tvora mezi mužstvem. Pucflek měl vždy celou konzervu, když jedna byla rozdávána pěti mužům. Jeho polní láhev byla vždy plna rumu nebo koňaku. Celý den takový tvor žvýkal čokoládu a&#160;žral důstojnické sladké suchary, kouřil cigarety svého důstojníka, kuchtil, vařil celé hodiny a&#160;nosil extrablůzu.</p>
			<p class="MLP-text para-style-override-1">Důstojnický sluha byl s&#160;ordonancí v&#160;nejdůvěrnějším styku a&#160;uděloval mu hojné odpadky ze svého stolu a&#160;ze všech těch výhod, které měl. Do triumvirátu přibíral si ještě účetního šikovatele. Tato trojka, žijící v&#160;bezprostředním styku s&#160;důstojníkem, znala všechny operace i&#160;válečné plány.</p>
			<p class="MLP-text para-style-override-1">Ten švarm byl vždy nejlépe informován, kdy to začne, jehož desátník kamarádil s&#160;důstojnickým sluhou.</p>
			<p class="MLP-text para-style-override-1">Když ten řekl: „Ve dvě třicet pět budem brát roha,“ tak přesně ve dvě třicet pět rakouští vojáci začali se odpoutávat od nepřítele.</p>
			<p class="MLP-text para-style-override-1">Důstojnický sluha byl v&#160;nejintimnějších stycích s&#160;polní kuchyní a&#160;potloukal se velice rád u&#160;kotle a&#160;poroučel si, jako by byl v&#160;restauraci a&#160;měl před sebou jídelní lístek.</p>
			<p class="MLP-text para-style-override-1">„Já chci žebro,“ říkal ke kuchaři, „včera jsi mně dal oháňku. Přidej mně taky kousek jater do polívky, víš, že slezinu nežeru.“</p>
			<p class="MLP-text para-style-override-1">A&#160;nejvelkolepějším byl pucflek v&#160;dělání paniky. Při bombardování pozic srdce mu padalo do kalhot. Nalézal se v&#160;tu dobu se svými a&#160;svého pána zavazadly v&#160;nejbezpečnější blindáži a&#160;ukrýval hlavu pod deku, aby ho granát nenašel, a&#160;neměl jiného přání, než aby jeho pán byl raněn a&#160;on se dostal s&#160;ním do týlu, do zázemí, hodně hluboko.</p>
			<p class="MLP-text para-style-override-1">Paniku pěstoval soustavně s&#160;jistým tajnůstkářstvím.</p>
			<p class="MLP-text para-style-override-1">„Mně se zdá, že skládají telefon,“ sděloval důvěrně po švarmech. A&#160;byl šťastný, když mohl říct: „Už ho složili.“</p>
			<p class="MLP-text para-style-override-1">Nikdo tak rád neustupoval jako on. V&#160;tom okamžiku zapomínal, že sviští mu nad hlavou granáty a&#160;šrapnely, a&#160;probíral se neúnavně se zavazadly ke štábu, kde stálo vozatajstvo. Měl rád rakouský trén a&#160;neobyčejně rád se vozil. Používal v&#160;nejhorších případech i&#160;sanitních dvoukolek. Když musel jít pěšky, dělal dojem nejzničenějšího člověka. V&#160;takovém případě nechal zavazadla svého pána v&#160;zákopech a&#160;táhl jen svůj majetek.</p>
			<p class="MLP-text para-style-override-1">Stal-li se takový případ, že se důstojník zachránil útěkem před zajetím a&#160;on tam zůstal, neopomenul důstojnický sluha v&#160;žádném případě odvléknout do zajetí i&#160;zavazadla svého pána. Ona přešla v&#160;jeho majetek, na kterém lpěl s&#160;celou duší.</p>
			<p class="MLP-text para-style-override-1">Viděl jsem jednoho zajatého důstojnického sluhu, který od Dubna šel s&#160;druhými pěšky až do Dárnice za Kyjevem. Měl s&#160;sebou kromě svého baťohu a&#160;baťohu svého důstojníka, který před zajetím utekl, ještě pět ručních kufříků různého tvaru, dvě pokrývky a&#160;polštář, kromě nějakého zavazadla, které nesl na hlavě. Stěžoval si, že mu kozáci dva kufry ukradli.</p>
			<p class="MLP-text para-style-override-1">Nikdy nezapomenu toho člověka, který se tak mořil s&#160;tím celou Ukrajinou. Byl to živý špeditérský vůz a&#160;nemohu si vysvětlit, jak to mohl unést a&#160;táhnout kolik set kilometrů a&#160;potom jeti s&#160;tím až do Taškentu, opatrovat to a&#160;umřít na svých zavazadlech na skvrnitý tyf v&#160;zajateckém táboře.</p>
			<p class="MLP-text para-style-override-1">Dnes jsou důstojničtí sluhové roztroušeni po celé naší republice a&#160;vypravují o&#160;svých hrdinných skutcích. Oni šturmovali Sokal, Dubno, Niš, Piavu. Každý z&#160;nich je Napoleonem:</p>
			<p class="MLP-text para-style-override-1">„Povídal jsem našemu obrstovi, aby telefonoval do štábu, že to už může začít.“</p>
			<p class="MLP-text para-style-override-1">Povětšině byli reakcionáři a&#160;mužstvo je nenávidělo. Někteří donášeli a&#160;bylo pro ně zvláštním potěšením, když se mohli dívat, jak někoho uvazují.</p>
			<p class="MLP-text para-style-override-1">Vyvinuli se ve zvláštní kastu. Jich sobectví neznalo mezí.</p>
			<p id="toc_marker-2-14-3" class="MLP-uroven3-nadpis para-style-override-1">3</p>
			<p class="MLP-text-bez1radku para-style-override-1">Lukáš byl typem aktivního důstojníka zchátralé rakouské monarchie. Kadetka vychovala z&#160;něho obojživelníka. Mluvil německy ve společnosti, psal německy, četl české knížky, a&#160;když vyučoval ve škole jednoročních dobrovolníků, samých Čechů, říkal jim důvěrně:</p>
			<p class="MLP-text para-style-override-1">„Buďme Češi, ale nemusí o&#160;tom nikdo vědět. Já jsem taky Čech.“</p>
			<p class="MLP-text para-style-override-1">Považoval češství za jakousi tajnou organizaci, které je lépe zdaleka se vyhnout.</p>
			<p class="MLP-text para-style-override-1">Jinak byl hodný člověk a&#160;nebál se svých představených a&#160;pečoval o&#160;svou rotu na manévrech, jak se sluší a&#160;patří. Našel vždy pro ni pohodlné rozmístění po stodolách a&#160;často dal ze své skromné gáže svým vojákům vyvalit sud piva.</p>
			<p class="MLP-text para-style-override-1">Měl rád na pochodu, když zpívali vojáci písničky. Museli zpívat, i&#160;když šli na cvičení i&#160;ze cvičení. A&#160;jda vedle své roty, zpíval s&#160;nimi:</p>
			<p class="MLP-verse--I---12-12 para-style-override-1">„A&#160;když bylo v&#160;půlnoci,<br/>voves z&#160;pytle vyskočí,<br/>žumtarijá bum!“</p>
			<p class="MLP-text para-style-override-1">Těšil se oblibě vojáků, poněvadž byl neobyčejně spravedlivým a&#160;neměl ve zvyku někoho týrat.</p>
			<p class="MLP-text para-style-override-1">Šarže se před ním třásly a&#160;z&#160;nejsurovějšího šikovatele udělal za měsíc pravého beránka.</p>
			<p class="MLP-text para-style-override-1">Uměl pravda křičet, ale nikdy nenadával. Používal vybraných slov a&#160;vět. „Vidíte,“ říkal, „opravdu nerad vás trestám, hochu, ale nemohu si pomoci, poněvadž na disciplíně záleží schopnost vojska, zdatnost, a&#160;bez disciplíny armáda je třtinou větrem se klátící. Jestli vy nemáte v&#160;pořádku svůj mundúr a&#160;knoflíky nejsou dobře přišity a&#160;schází, je vidět, že zapomínáte na své povinnosti, které máte k&#160;armádě. Může být, že zdá se vám to nepochopitelným, proč máte být zavřen kvůli tomu, že vám včera při přehlídce scházel jeden knoflík na blůze, taková malinká, nepatrná věc, která v&#160;civilu se úplně přehlídne. A&#160;vidíte, že takové zanedbání vašeho zevnějšku na vojně musí mít vzápětí trest. A&#160;proč? Zde nejde o&#160;to, že vám schází jeden knoflík, ale o&#160;to, že musíte si zvyknout na pořádek. Dnes si nepřišijete knoflík a&#160;začínáte lajdačit. Zítra už se vám bude zdát obtížným rozebrat flintu a&#160;vyčistit ji, pozítří zapomenete někde v&#160;hospodě bajonet a&#160;nakonec usnete na postu, poněvadž jste začal s&#160;tím nešťastným knoflíkem žít život lajdáka. Tak je to, hochu, a&#160;proto vás trestám, abych vás vyvaroval ještě horšímu trestu, za věci, které byste mohl provést, zapomínaje pomalu, ale jistě na své povinnosti. Zavírám vás na pět dní a&#160;přeji si, abyste o&#160;chlebu i&#160;vodě přemýšlel o&#160;tom, že trest není mstou, ale pouze prostředkem výchovným, sledujícím nápravu a&#160;polepšení trestaného vojáka.“</p>
			<p class="MLP-text para-style-override-1">Měl být už dávno hejtmanem a&#160;nepomohla mu jeho opatrnost v&#160;národnostní otázce, poněvadž vůči svým představeným vystupoval s&#160;opravdovou přímostí, neznaje ve služebním poměru žádného podlézání.</p>
			<p class="MLP-text para-style-override-1">To bylo to, co zachoval z&#160;povahy sedláka na českém jihu, kde se narodil ve vesnici mezi černými lesy a&#160;rybníky.</p>
			<p class="MLP-text para-style-override-1">Jestli vůči vojákům byl spravedlivým a&#160;netrýznil jich, byl v&#160;jeho povaze zvláštní rys. Nenáviděl své sluhy, poněvadž vždy měl to štěstí, že dostal nejprotivnějšího a&#160;nejpodlejšího pucfleka.</p>
			<p class="MLP-text para-style-override-1">Bil je po hubě, pohlavkoval a&#160;snažil se je vychovávat domluvami i&#160;skutky, nepovažuje je za vojáky. Zápasil s&#160;nimi beznadějně řadu let, střídal je neustále a&#160;nakonec si vzdychl:</p>
			<p class="MLP-text para-style-override-1">„Opět jsem dostal podlé hovado.“ Své vojenské sluhy považoval za nižší druhy živočišstva.</p>
			<p class="MLP-text para-style-override-1">Neobyčejně rád měl zvířata. Měl harckého kanárka, angorskou kočku a&#160;stájového pinče. Všichni sluhové, které vystřídal, nakládali s&#160;těmi zvířaty ne hůře, než nadporučík Lukáš nakládal se svými sluhy, když mu provedli nějakou podlost.</p>
			<p class="MLP-text para-style-override-1">Kanárka mořili hladem, jeden sluha angorské kočce vyrazil jedno oko, stájový pinč byl od nich práskán na potkání a&#160;nakonec jeden z&#160;předchůdců Švejka odvedl chudáka na Pankrác k&#160;pohodnému, kde ho dal utratit, nelituje dát ze své kapsy deset korun. Oznámil potom prostě nadporučíkovi, že mu pes utekl na procházce, a&#160;druhý den už mašíroval s&#160;rotou na cvičiště.</p>
			<p class="MLP-text para-style-override-1">Když Švejk se přišel ohlásit k&#160;Lukášovi, že nastupuje službu, nadporučík Lukáš zavedl ho do pokoje a&#160;řekl k&#160;němu:</p>
			<p class="MLP-text para-style-override-1">„Vás odporučil pan polní kurát Katz a&#160;přeji si, abyste nedělal jeho odporučení hanbu. Měl jsem již tucet sluhů a&#160;žádný z&#160;nich se u&#160;mě neohřál. Upozorňuji vás, že jsem přísný a&#160;že strašně trestám každou podlost a&#160;každou lež. Přeji si, abyste mluvil vždy pravdu a&#160;vykonával bez reptání všechny mé rozkazy. Jestli řeknu: ‚Skočte do ohně,‘ tak do toho ohně musíte skočit, i&#160;kdyby se vám nechtělo. Kam to koukáte?“</p>
			<p class="MLP-text para-style-override-1">Švejk se zájmem díval se na stranu na zeď, kde visela klec s&#160;kanárkem, a&#160;nyní, upíraje své dobrácké oči na nadporučíka, odpověděl milým, dobráckým tónem:</p>
			<p class="MLP-text para-style-override-1">„Poslušně hlásím, pane nadporučíku, že je tam harcký kanár.“</p>
			<p class="MLP-text para-style-override-1">A&#160;přerušiv tak proud řeči nadporučíka, Švejk stál po vojensku, a&#160;ani nemrkaje, díval se mu přímo do očí.</p>
			<p class="MLP-text para-style-override-1">Nadporučík chtěl říci něco ostrého, ale pozoruje nevinný výraz Švejkova obličeje, řekl jedině:</p>
			<p class="MLP-text para-style-override-1">„Pan polní kurát vás rekomandoval jako ohromného pitomce a&#160;myslím, že se nemýlil.“</p>
			<p class="MLP-text para-style-override-1">„Poslušně hlásím, pane nadporučíku, že se opravdu pan polní kurát nemýlil. Když jsem sloužil aktivně, byl jsem superarbitrován pro blbost, a&#160;ještě k&#160;tomu notorickou. Od regimentu nás kvůli tomu pustili dva, mě a&#160;ještě jednoho pana hejtmana von Kaunitz. Ten s&#160;dovolením, pane nadporučíku, když šel po ulici, tak se současně pořád dloubal prstem levé ruky v&#160;levej nosní díře a&#160;druhou rukou v&#160;pravý dírce, a&#160;když šel s&#160;námi na cvičení, tak nás vždy postavil jako při defilírungu a&#160;říkal: ‚Vojáci, éh, pamatujte si, éh, že je dneska středa, poněvadž zejtra bude čtvrtek, éh.‘“</p>
			<p class="MLP-text para-style-override-1">Nadporučík Lukáš pokrčil rameny jako člověk, který neví a&#160;ne­nalézá ihned slov k&#160;vyjádření určité myšlenky.</p>
			<p class="MLP-text para-style-override-1">Prošel se ode dveří k&#160;protilehlému oknu kolem Švejka a&#160;zas nazpět, přičemž Švejk podle toho, kde se právě nadporučík nalézal, dělal rechtsšaut a&#160;linksšaut s&#160;takovým důrazně nevinným obličejem, že nadporučík sklopil oči, a&#160;dívaje se na koberec, řekl něco, co bylo beze vší spojitosti se Švejkovou poznámkou o&#160;pitomém hejtmanovi:</p>
			<p class="MLP-text para-style-override-1">„Ano, u&#160;mě musí být pořádek, čistota a&#160;nesmí se mně lhát. Miluji poctivost. Nenávidím lež a&#160;trestám ji bez milosti, rozumíte mi dobře?“</p>
			<p class="MLP-text para-style-override-1">„Poslušně hlásím, pane nadporučíku, že rozumím. Není nic horšího, než když člověk lže. Jak se začne zaplítat, tak je ztracenej. V&#160;jedný vesnici za Pelhřimovem byl nějaký učitel Marek a&#160;ten chodil za dcerou hajnýho Špery, a&#160;ten mu dal vzkázat, že jestli se bude s&#160;holkou scházet v&#160;lese, že mu, když ho potká, pustí do zadnice z&#160;ručnice štětiny se solí. Učitel mu dal vzkázat, že to není pravda, ale jednou zas, když se s&#160;holkou měl sejít, tak ho ten hajnej natrefil a&#160;už chtěl na něm udělat tu voperaci, ale on se vymlouval, že prej sbírá květinky, potom zas, že šel chytat nějaký brouky, a&#160;zaplítal se čím dál tím víc, až nakonec vodpřísáhnul, jak byl celej ulekanej, že šel klást voka na zajíce. Tak ho milej hajnej spakoval a&#160;vodved na četnickou stanici, vodtamtud to šlo k&#160;soudu a&#160;učitel by byl býval málem zavřenej. Kdyby byl řek holou pravdu, tak dostal pouze ty štětiny se solí. Já jsem toho mínění, že je vždycky nejlepší se přiznat, být votevřenej, a&#160;když už něco provedu, přijít a&#160;říct: ‚Poslušně hlásím, že jsem proved tohle a&#160;tohle.‘ A&#160;co se týká tý poctivosti, je to vždycky moc hezká věc, poněvadž s&#160;ní člověk vždycky nejdál dojde. Jako když jsou ty závody v&#160;chůzi. Jak začne fixlovat a&#160;běžet, už je distancovanej. To se stalo mýmu bratranci. Poctivej člověk je všude váženej, ctěnej, spokojenej sám sebou a&#160;cítí se jako znovuzrozenej, když jde ležet a&#160;může říct: ‚Dneska jsem byl zase poctivej.‘“</p>
			<p class="MLP-text para-style-override-1">Mezi tou řečí nadporučík Lukáš seděl již dlouho na židli, dívaje se Švejkovi na boty, a&#160;myslil si:</p>
			<p class="MLP-text para-style-override-1">„Můj bože, vždyť i&#160;já často stejně mluvím takové blbosti a&#160;rozdíl je jen ve formě, kterou to podávám.“</p>
			<p class="MLP-text para-style-override-1">Nicméně, nechtěje ztratit svou autoritu, řekl, když Švejk skončil:</p>
			<p class="MLP-text para-style-override-1">„U&#160;mě musíte si čistit boty, mít svou uniformu v&#160;pořádku, knoflíky správně přišité a&#160;musíte dělat dojem vojáka, a&#160;ne nějakého civilního otrapy. Jest to zvláštní, že vy neumíte se žádný držet vojensky. Jen jeden měl ze všech těch mých sluhů bojovné vzezření, a&#160;nakonec mně ukradl parádní uniformu a&#160;prodal ji v&#160;Židech.“</p>
			<p class="MLP-text para-style-override-1">Zamlčel se a&#160;pokračoval, vysvětluje Švejkovi všechny jeho povinnosti, přičemž neopomenul klást hlavní důraz na to, že musí být věrný, nikde nic nemluvit, co se doma děje.</p>
			<p class="MLP-text para-style-override-1">„Ke mně chodí dámy na návštěvu,“ podotkl, „někdy zde některá ostane přes noc, když ráno nemám službu. V&#160;takovém případě nosíte nám kávu do postele, když zazvoním, rozumíte?“</p>
			<p class="MLP-text para-style-override-1">„Poslušně hlásím, že rozumím, pane obrlajtnant, kdybych přišel znenadání k&#160;posteli, tak by to mohlo být třebas některý dámě nepříjemný. Já jsem si jednou přived jednu slečnu domů a&#160;moje posluhovačka nám přinesla, právě když jsme se náramně dobře bavili, kávu do postele. Lekla se a&#160;polila mně celá záda a&#160;ještě řekla: ‚Dej pánbůh dobrýtro.‘ Já vím, co se sluší a&#160;patří, když někde spí dáma.“</p>
			<p class="MLP-text para-style-override-1">„Dobře, Švejku, vůči dámám musíme zachovávat vždy neobyčejný takt,“ řekl nadporučík, který dostával lepší náladu, poněvadž řeč přešla na předmět, který vyplňoval u&#160;něho prázdný čas mezi kasárnami, cvičištěm a&#160;kartami.</p>
			<p class="MLP-text para-style-override-1">Ženy byly duší jeho bytu. Ony stvořily mu domov. Bylo jich několik tuctů a&#160;mnohé z&#160;nich snažily se po dobu svého pobytu vyzdobit jeho byt různými tretkami.</p>
			<p class="MLP-text para-style-override-1">Jedna paní kavárníková, která žila u&#160;něho celých čtrnáct dní, než si pro ni pan manžel přijel, vyšila mu roztomilý přehoz na stůl, opatřila mu všechno spodní prádlo monogramy a&#160;byla by snad dokončila vyšívání nástěnného koberce, kdyby byl manžel nezničil tu idylu.</p>
			<p class="MLP-text para-style-override-1">Jedna dáma, pro kterou za tři neděle přijeli rodiče, chtěla udělat z&#160;jeho ložnice dámský budoár a&#160;rozestavila všude různé titěrnosti, vázičky a&#160;pověsila mu nad postel obrázek anděla strážce.</p>
			<p class="MLP-text para-style-override-1">Ze všech koutů ložnice i&#160;jídelny vyciťovala se ženská ruka, která vnikla i&#160;do kuchyně, kde bylo možno vidět nejrozmanitější kuchyňské nářadí a&#160;náčiní, velkolepý to dar jedné zamilované paní továrnice, která přivezla s&#160;sebou kromě své vášně řezací přístroj na veškerou kuchyňskou zeleninu a&#160;zelí, přístroj na strouhání žemličky, tření jater, kastroly, pekáče, pánve, vařečky a&#160;bůhví co ještě.</p>
			<p class="MLP-text para-style-override-1">Odešla však za týden, poněvadž nemohla se smířit s&#160;myšlenkou, že má nadporučík kromě ní ještě asi kolem dvaceti jiných milenek, což zanechalo jisté stopy ve výkonnosti ušlechtilého samce v&#160;uniformě.</p>
			<p class="MLP-text para-style-override-1">Nadporučík Lukáš vedl též obšírnou korespondenci, měl album svých milenek a&#160;sbírku různých relikvií, poněvadž poslední dva roky jevil sklon k&#160;fetišismu. Tak měl několik různých podvazků dámských, čtyry roztomilé dámské kalhotky s&#160;vyšíváním a&#160;tři průzračně jemné, tenké dámské košilky, batistové šátečky, dokonce jednu šněrovačku a&#160;několik punčošek.</p>
			<p class="MLP-text para-style-override-1">„Mám dnes službu,“ řekl, „přijdu až v&#160;noci, opatrujte všechno a&#160;uveďte v&#160;pořádek byt. Poslední sluha pro svou ničemnost odjel dnes s&#160;marškou na pozici.“</p>
			<p class="MLP-text para-style-override-1">Uděliv ještě rozkazy týkající se kanárka a&#160;angorské kočky, odešel, neopomenuv ještě ve dveřích prohodit několik slov o&#160;poctivosti a&#160;pořádku.</p>
			<p class="MLP-text para-style-override-1">Po jeho odchodu uvedl Švejk v&#160;bytě vše v&#160;nejlepší pořádek, takže když se nadporučík Lukáš v&#160;noci vrátil domů, mohl mu Švejk hlásit:</p>
			<p class="MLP-text para-style-override-1">„Poslušně hlásím, pane obrlajtnant, že je vše v&#160;pořádku, jedině kočka dělala neplechu a&#160;sežrala vašeho kanára.“</p>
			<p class="MLP-text para-style-override-1">„Jak to?“ zahřměl nadporučík.</p>
			<p class="MLP-text para-style-override-1">„Poslušně hlásím, pane obrlajtnant, takto: Já jsem věděl, že kočky nemají kanárky rády a&#160;že jim ubližujou. Tak jsem je chtěl dohromady seznámit a&#160;popřípadě, kdyby ta bestie chtěla něco podniknout, naprášit jí kožich, aby na to do smrti nezapomněla, jak se má chovat ke kanárkovi, poněvadž mám velice rád zvířata. U&#160;nás v&#160;domě je jeden kloboučník a&#160;ten tak vycvičil kočku, že mu sežrala dřív tři kanáry a&#160;teď ani jednoho a&#160;může ten kanár si třebas na ni sednout. Tak jsem to chtěl taky zkusit a&#160;vytáhl jsem kanárka z&#160;klece a&#160;dal jí ho vočichat, a&#160;vona, vopice, nežli jsem se vzpamatoval, ukousla mu hlavu. Já jsem vopravdu takovou sprostotu vod ní nečekal. Kdyby to byl, pane obrlajtnant, vrabec, ještě bych nic neřek, ale takovej pěknej kanárek, harckej. A&#160;jak ho dychtivě žrala i&#160;s&#160;peřím a&#160;vrněla přitom vod samý radosti. Voni prý kočky nejsou hudebně vzdělaný a&#160;nemohou vystát, když kanárek zpívá, poněvadž tomu ty bestie nerozumějí. Já jsem tý kočce vynadal, ale bůh mě chraň, nic jsem jí neudělal a&#160;čekal na vás, až jak rozhodnete, co se jí má stát za to, potvoře prašivý.“</p>
			<p class="MLP-text para-style-override-1">Vypravuje toto, díval se Švejk tak upřímně nadporučíkovi do očí, že týž, přistoupiv zprvu k&#160;němu s&#160;jistým surovým úmyslem, odstoupil od něho, sedl si na židli a&#160;otázal se:</p>
			<p class="MLP-text para-style-override-1">„Poslyšte, Švejku, jste opravdu takové boží hovado?“</p>
			<p class="MLP-text para-style-override-1">„Poslušně hlásím, pane obrlajtnant,“ odvětil slavnostně Švejk, „jsem!&#160;– Vodmalička mám takovou smůlu. Vždycky chci něco vopravit, udělat dobře, a&#160;nikdy nic z&#160;toho nevyjde než nějaká nepříjemnost pro mne i&#160;pro vokolí. Já jsem vopravdu chtěl ty dva seznámit, aby si rozuměli, a&#160;nemůžu za to, že vona ho sežrala a&#160;že bylo po známosti. V&#160;domě U&#160;Štupartů sežrala před léty kočka dokonce papouška, poněvadž se jí posmíval a&#160;mňoukal po ní. Voni ale mají kočky tuhej život. Jestli poručíte, pane obrlajtnant, abych ji vodpravil, tak ji budu muset trhnout mezi dveřmi, jinak nedodělá.“</p>
			<p class="MLP-text para-style-override-1">A&#160;Švejk s&#160;nejnevinnější tváří a&#160;milým dobráckým úsměvem vyložil nadporučíku, jak se popravují kočky, což by dle obsahu přivedlo jistě spolek proti týrání zvířat do blázince.</p>
			<p class="MLP-text para-style-override-1">Jevil při tom odborné znalosti, že nadporučík Lukáš, zapomínaje na svůj hněv, se otázal:</p>
			<p class="MLP-text para-style-override-1">„Vy umíte zacházet se zvířaty? Máte cit a&#160;lásku ke zvířatům?“</p>
			<p class="MLP-text para-style-override-1">„Já mám nejradši psy,“ řekl Švejk, „poněvadž je to výnosnej obchod pro toho, kdo je umí prodávat. Já to nedoved, poněvadž jsem byl vždycky poctivej; ale ještě přeci lidi chodili na mne, že prej jsem jim prodal chcípáka místo čistokrevnýho a&#160;zdravýho psa, jako by všichni psi museli bejt čistokrevní a&#160;zdraví. A&#160;každej hned chtěl rodokmen, tak jsem si musel dát rodokmeny natisknout a&#160;dělat z&#160;nějakýho košířskýho voříška, kerej se narodil v&#160;cihelně, nejčistokrevnějšího šlechtice z&#160;bavorskýho psince Armin von Barheim. A&#160;vopravdu, lidi hned byli rádi, že to tak dobře dopadlo, že mají doma čistokrevný zvíře, a&#160;že jsem jim moh nabídnout třebas vršovickýho špice za jezevčíka, a&#160;voni se jen divili, proč takovej vzácnej pes, kerej je až z&#160;Německa, je chlupatej a&#160;nemá křivý nohy. To se tak dělá ve všech psincích, to byste, pane obrlajtnant, teprve koukal na podvody s&#160;těmi rodokmeny, jaký se dělají ve velkých psincích. Psů, kerej by vo sobě moh říct: ‚Já jsem čistokrevná potvora,‘ je vopravdu málo. Buď se mu zapomněla máma s&#160;nějakou vobludou, nebo jeho babička, nebo měl těch tatínků víc a&#160;vod každýho něco zdědil. Po tom uši, vod toho vocas, vod jinýho zas chlupy na držce, vod třetího čumák, vod čtvrtýho pajdavý nohy a&#160;vod pátýho velikost, a&#160;když měl takovejch tátů dvanáct, tak si můžete, pane obrlajtnant, pomyslit, jak takovej pes vypadá. Já jsem jednou koupil takovýho psa balabána, von byl po těch svých tátech tak vošklivej, že všichni psi se mu vyhýbali, a&#160;já ho koupil z&#160;lítosti, že je takovej vopuštěnej. A&#160;von sedával pořád doma v&#160;koutku, bejval takovej smutnej, až jsem ho musel prodat za stájovýho pinče. Nejvíc mně dalo práce ho přebarvit, aby měl barvu pepř a&#160;sůl. Tak se dostal se svým pánem až na Moravu a&#160;vod tý doby jsem ho neviděl.“</p>
			<p class="MLP-text para-style-override-1">Nadporučíka počal velice zajímat tento kynologický výklad, a&#160;tak mohl Švejk bez překážky pokračovat:</p>
			<p class="MLP-text para-style-override-1">„Psi si sami nemůžou barvit vlasy, jako to dělají dámy, vo to se musí vždycky postarat ten, kdo je chce prodat. Když je pes takovej stařec, že je celej šedivej, a&#160;vy ho chcete prodat za roční štěně, nebo ho dokonce vydáváte, dědečka, za devítiměsíčního, tak koupíte třaskavý stříbro, rozpustíte a&#160;namalujete ho načerno, že vypadá jako novej. Aby nabyl síly, tak ho krmíte jako koně utrejchem a&#160;zuby mu vyčistíte šmirglpapírem, takovým, co se s&#160;ním čistějí rezavý nože. A&#160;předtím, než ho vedete prodat nějakýmu kupci, tak mu do držky nalejete slivovici, aby se ten pes trochu vožral, a&#160;on je hned čilej, veselej, štěká radostně a&#160;kamarádí se s&#160;každým jako vopilej radní. Ale hlavní co je, to je to: do lidí se, pane obrlajtnant, musí mluvit, tak dlouho mluvit, až je kupec z&#160;toho úplně tumpachovej. Jestli si někdo chce od vás koupit ratlíčka a&#160;vy nemáte nic jinýho doma než nějakýho loveckýho psa, tak musíte umět toho člověka přemluvit, že si místo ratlíčka odvede s&#160;sebou toho loveckýho, a&#160;jestli náhodou máte doma jen ratlíčka a&#160;někdo si přijde koupit zlou německou dogu na hlídání, tak ho musíte tak zblbnout, že si vodnese v&#160;kapse toho trpasličího ratlíčka místo dogy. Když jsem já kdysi obchodoval se zvířaty, tak přišla jedna dáma, že prý jí uletěl papoušek na zahradu a&#160;že si tam právě nějací chlapečkové hráli před vilou na Indiány a&#160;že jí ho chytili a&#160;vytrhali mu všechna péra z&#160;vocasu a&#160;vokrášlili se jimi jako policajti. A&#160;ten papoušek že se z&#160;tý hanby, že je bezocasý, roznemoh a&#160;zvěrolékař že ho nějakejma práškama dorazil. Chce si tedy koupit novýho papouška, nějakýho slušnýho, žádnýho sprostýho, kerej umí jen nadávat. Co jsem si měl počít, když jsem žádnýho papouška doma neměl a&#160;vo žádným nevěděl. Měl jsem doma jen zlýho buldoga, úplně slepýho. Tak jsem, pane obrlajtnant, musel do tý paní mluvit od čtyř hodin odpůldne až do sedmi hodin večer, než koupila místo papouška toho slepýho buldoga. To bylo horší než nějaká diplomatická situace, a&#160;když vodcházela, tak jsem řek: ‚Ať mu jen kluci zkusejí taky vytrhnout vocas,‘ a&#160;víc jsem s&#160;tou paní nemluvil, poněvadž se musela kvůli tomu buldogovi vystěhovat z&#160;Prahy, poněvadž pokousal celej dům. Věříte, pane obrlajtnant, že to je to velice těžký dostat pořádný zvíře?“</p>
			<p class="MLP-text para-style-override-1">„Já mám velice rád psy,“ řekl nadporučík, „někteří moji kamarádi, kteří jsou na frontě, mají s&#160;sebou psy a&#160;psali mně, že jim ta válka ve společnosti takového věrného a&#160;oddaného zvířete velice dobře ubíhá. Vy znáte tedy dobře všechny druhy psů a&#160;doufám, že kdybych měl psa, že byste ho řádně ošetřoval. Jaký druh podle vašeho mínění je nejlepší? Myslím totiž psa jako společníka. Měl jsem jednou stájového pinče, ale nevím…“</p>
			<p class="MLP-text para-style-override-1">„Podle mýho mínění, pane obrlajtnant, je stájový pinč velice milý pes. Každýmu se pravda nelíbí, poněvadž má štětiny a&#160;takový tvrdý vousy na tlamě, že vypadá jako propuštěnej trestanec. Je tak vošklivej, až je krásnej, a&#160;přitom je chytrej. Kam se na něj hrabe takovej pitomej bernardýn. Je ještě chytřejší než foxteriér. Já jsem znal jednoho…“</p>
			<p class="MLP-text para-style-override-1">Nadporučík Lukáš podíval se na hodinky a&#160;přerušil Švejkův rozhovor:</p>
			<p class="MLP-text para-style-override-1">„Už je pozdě, musím se jít vyspat. Zítra mám opět službu, tak můžete celý den věnovat tomu, abyste našel nějakého stájového pinče.“</p>
			<p class="MLP-text para-style-override-1">Šel spát a&#160;Švejk v&#160;kuchyni lehl si na pohovku a&#160;četl ještě noviny, které nadporučík s&#160;sebou přinesl z&#160;kasáren.</p>
			<p class="MLP-text para-style-override-1">„Tak vida,“ řekl pro sebe Švejk, sleduje se zájmem přehled denních událostí, „sultán vyznamenal císaře Viléma válečnou medailí, a&#160;já nemám dosud ani malou stříbrnou.“</p>
			<p class="MLP-text para-style-override-1">Zamyslil se a&#160;vyskočil:</p>
			<p class="MLP-text para-style-override-1">„Málem bych byl zapomněl…“</p>
			<p class="MLP-text para-style-override-1">Švejk šel do pokoje k&#160;nadporučíkovi, který již tvrdě usnul, a&#160;vzbudil ho:</p>
			<p class="MLP-text para-style-override-1">„Poslušně hlásím, pane obrlajtnant, že nemám žádný rozkaz stran tý kočky.“</p>
			<p class="MLP-text para-style-override-1">A&#160;rozespalý nadporučík v&#160;polosnění převrátil se na druhou stranu a&#160;zabručel: „Tři dny kasárníka!“ a&#160;spal dál.</p>
			<p class="MLP-text para-style-override-1">Švejk tiše odešel z&#160;pokoje, vytáhl nešťastnou kočku zpod pohovky a&#160;řekl k&#160;ní:</p>
			<p class="MLP-text para-style-override-1">„Máš tři dny kasárníka, abtreten!“</p>
			<p class="MLP-text para-style-override-1">A&#160;angorská kočka si opět vlezla pod pohovku.</p>
			<p id="toc_marker-2-14-4" class="MLP-uroven3-nadpis para-style-override-1">4</p>
			<p class="MLP-text-bez1radku para-style-override-1">Švejk se právě chystal, že se půjde poohlédnout po nějakém stájovém pinči, když mladá dáma zazvonila a&#160;přála si mluvit s&#160;nadporučíkem Lukášem. Vedle ní ležely dva těžké kufry a&#160;Švejk zahlédl ještě na schodech čepici posluhy scházejícího ze schodů.</p>
			<p class="MLP-text para-style-override-1">„Není doma,“ řekl tvrdě Švejk, ale mladá dáma byla již v&#160;předsíni a&#160;kategoricky přikázala Švejkovi:</p>
			<p class="MLP-text para-style-override-1">„Odneste kufry do pokoje!“</p>
			<p class="MLP-text para-style-override-1">„Bez svolení pana nadporučíka to nejde,“ řekl Švejk, „pan nadporučík přikázal, že nikdy nemám nic bez něho dělat.“</p>
			<p class="MLP-text para-style-override-1">„Vy jste se zbláznil,“ zvolala mladá dáma, „já jsem přijela k&#160;panu nadporučíkovi na návštěvu.“</p>
			<p class="MLP-text para-style-override-1">„O&#160;tom mně není docela nic známo,“ odpověděl Švejk, „pan nadporučík je ve službě, vrátí se až v&#160;noci a&#160;já dostal rozkaz najít stájového pinče. Vo žádných kufrech a&#160;vo žádný dámě nic nevím. Teď zavřu byt, tak bych prosil, abyste laskavě vodešla. Mně není nic voznámenýho a&#160;žádnou cizí osobu, kterou neznám, zde nemůžu nechat v&#160;bytě. Jako jednou u&#160;nás v&#160;ulici u&#160;cukráře Bělčickýho nechali jednoho člověka, a&#160;on si votevřel šatník a&#160;utek.&#160;– Já tím nemyslím nic zlýho o&#160;vás,“ pokračoval Švejk, když viděl, že mladá dáma se tváří zoufale a&#160;pláče, „ale rozhodně zde nemůžete zůstat, to přece uznáte, poněvadž celej byt je mně svěřenej a&#160;já jsem za každou maličkost zodpovědnej. Proto vás ještě jednou žádám velice laskavě, abyste se zbytečně nenamáhala. Dokud nedostanu rozkaz od pana nadporučíka, neznám bratra. Je mi opravdu líto, že musím s&#160;vámi takhle mluvit, ale na vojně musí být pořádek.“</p>
			<p class="MLP-text para-style-override-1">Mezitím se mladá dáma trochu vzpamatovala. Vytáhla z&#160;kabelky navštívenku, napsala několik řádků tužkou, vložila do roztomilé malé obálky a&#160;řekla stísněně:</p>
			<p class="MLP-text para-style-override-1">„Doneste to panu nadporučíkovi, já zde zatím počkám na odpověď. Zde máte pět korun od cesty.“</p>
			<p class="MLP-text para-style-override-1">„Z&#160;toho nekouká nic,“ odpověděl Švejk, uražen neústupností nenadálého hosta, „nechte si těch pět korun, jsou zde na židli, a&#160;jestli chcete, pojďte s&#160;sebou ke kasárnám, počkejte na mne, já to vaše psaníčko odevzdám a&#160;přinesu odpověď. Ale abyste zatím zde čekala, to rozhodně nejde.“</p>
			<p class="MLP-text para-style-override-1">Po těch slovech vtáhl kufry do předsíně, a&#160;rachotě klíči jako nějaký zámecký klíčník, řekl významně u&#160;dveří:</p>
			<p class="MLP-text para-style-override-1">„Zavíráme.“</p>
			<p class="MLP-text para-style-override-1">Mladá dáma beznadějně vyšla na chodbu, Švejk zavřel dveře a&#160;šel napřed. Návštěvnice capala jako pejsek za ním a&#160;dohonila ho, až když Švejk si zašel kupovat cigarety do trafiky.</p>
			<p class="MLP-text para-style-override-1">Šla nyní vedle něho a&#160;snažila se navázat rozhovor:</p>
			<p class="MLP-text para-style-override-1">„Odevzdáte to jistě?“</p>
			<p class="MLP-text para-style-override-1">„Odevzdám, když jsem řek.“</p>
			<p class="MLP-text para-style-override-1">„A&#160;najdete pana nadporučíka?“</p>
			<p class="MLP-text para-style-override-1">„To nevím.“</p>
			<p class="MLP-text para-style-override-1">Šli opět vedle sebe mlčky, až za hodnou chvíli jeho společnice opět začala hovořit:</p>
			<p class="MLP-text para-style-override-1">„Myslíte tedy, že pana nadporučíka nenajdete?“</p>
			<p class="MLP-text para-style-override-1">„To nemyslím.“</p>
			<p class="MLP-text para-style-override-1">„A&#160;kde myslíte že by mohl být?“</p>
			<p class="MLP-text para-style-override-1">„To nevím.“</p>
			<p class="MLP-text para-style-override-1">Tím byl na hodnou chvíli rozhovor přetržen, až opět bylo v&#160;něm pokračováno otázkou mladé dámy:</p>
			<p class="MLP-text para-style-override-1">„Neztratil jste to psaní?“</p>
			<p class="MLP-text para-style-override-1">„Doposud jsem ho neztratil.“</p>
			<p class="MLP-text para-style-override-1">„Tedy ho jistě odevzdáte panu nadporučíkovi?“</p>
			<p class="MLP-text para-style-override-1">„Ano.“</p>
			<p class="MLP-text para-style-override-1">„A&#160;najdete ho?“</p>
			<p class="MLP-text para-style-override-1">„Už jsem řek, že nevím,“ odpověděl Švejk, „to se divím, jak můžou být lidi tak zvědaví a&#160;neustále se ptát na jednu věc. To je, jako kdybych já na ulici každýho druhýho zastavil a&#160;ptal se ho, kolikátýho je.“</p>
			<p class="MLP-text para-style-override-1">Tím byl nadobro ukončen pokus dohovořit se se Švejkem a&#160;další cesta do kasáren šla v&#160;naprostém mlčení. Jedině když již stáli u&#160;kasáren, Švejk vyzval mladou dámu, aby počkala, a&#160;dal se do hovoru s&#160;vojáky ve vratech o&#160;vojně, z&#160;čehož musela mít mladá dáma náramnou radost, poněvadž chodila nervózně po chodníku a&#160;tvářila se velice nešťastně, když viděla, že Švejk pokračuje ve svých výkladech s&#160;tak hloupým výrazem, jaký bylo možno vidět též na fotografii uveřejněné v&#160;té době v&#160;Kronice světové války: „Rakouský následník trůnu rozmlouvá se dvěma letci sestřelivšími ruský aeroplán.“</p>
			<p class="MLP-text para-style-override-1">Švejk posadil se na lavici ve vratech a&#160;vykládal, že v&#160;bitevní frontě karpatské se útoky vojska ztroskotaly, na druhé straně však že velitel Přemyšlu generál Kusmanek přijel do Kyjeva a&#160;že za námi zůstalo v&#160;Srbsku jedenáct opěrných bodů a&#160;že Srbové dlouho nevydrží utíkat za našimi vojáky.</p>
			<p class="MLP-text para-style-override-1">Potom pustil se do kritiky jednotlivých známých bojů a&#160;objevil novou španělskou vesnici, že ze všech stran obklopený oddíl musí se vzdát.</p>
			<p class="MLP-text para-style-override-1">Když se dost nahovořil, uznal za vhodné vyjít ven a&#160;zoufalé dámě říci, že hned přijde, aby nikam neodcházela, a&#160;šel nahoru do kanceláře, kde našel nadporučíka Lukáše, který právě jednomu poručíkovi luštil nějaké schéma zákopů a&#160;vytýkal mu, že neumí kreslit a&#160;nemá o&#160;geometrii ani ponětí.</p>
			<p class="MLP-text para-style-override-1">„Vidíte, takhle se to má nakreslit. Máme-li k&#160;dané přímce narýsovat přímku kolmou, musíme narýsovati takovou, která s&#160;ní tvoří pravý úhel. Rozumíte? V&#160;takovém případě povedete zákopy správně a&#160;nepovedete je k&#160;nepříteli. Zůstanete od něho šest set metrů. Ale jak vy jste to kreslil, vrazil byste naši pozici do nepřátelské linie a&#160;stál byste se svými zákopy kolmo nad nepřítelem, a&#160;vy potřebujete úhel vypouklý. To je přece tak jednoduché, není-liž pravda?“</p>
			<p class="MLP-text para-style-override-1">A&#160;poručík v&#160;záloze, v&#160;civilu pokladník nějaké banky, stál nad těmi plány celý zoufalý, nerozuměl ničemu a&#160;opravdu si oddychl, když Švejk přistoupil k&#160;nadporučíkovi:</p>
			<p class="MLP-text para-style-override-1">„Poslušně hlásím, pane nadporučíku, že nějaká dáma vám posílá toto psaní a&#160;čeká na odpověď.“ Přitom významně a&#160;důvěrně mrkal.</p>
			<p class="MLP-text--0-12 para-style-override-1">Co přečetl, neudělalo na nadporučíka příznivý dojem:</p>
			<p class="MLP-dopis-bez1radku--I para-style-override-1">Lieber Heinrich! Mein Mann verfolgt mich. Ich muß bei Dir ein paar Tage gastieren. Dein Bursch ist ein großes Mistvieh. Ich bin unglücklich.</p>
			<p class="MLP-dopis-podpis--I para-style-override-3">Deine Katy</p>
			<p class="MLP-text para-style-override-1">Nadporučík Lukáš vzdychl, zavedl Švejka vedle do prázdné kanceláře, zavřel dveře a&#160;počal chodit mezi stoly. Když se konečně zastavil u&#160;Švejka, řekl:</p>
			<p class="MLP-text para-style-override-1">„Ta dáma píše, že jste dobytek. Copak jste jí udělal?“</p>
			<p class="MLP-text para-style-override-1">„Já jí nic neudělal, poslušně hlásím, pane obrlajtnant, já jsem se choval velice slušně, ale vona se chtěla v&#160;bytě hned usadit. A&#160;poněvadž jsem nedostal od vás žádný rozkaz, tak jsem ji v&#160;bytě nenechal. Ještě ke všemu přijela se dvěma kufry jako domů.“</p>
			<p class="MLP-text para-style-override-1">Nadporučík vzdychl ještě jednou hlasitě, což opakoval též Švejk po něm.</p>
			<p class="MLP-text para-style-override-1">„Cože?“ vykřikl hrozivě nadporučík.</p>
			<p class="MLP-text para-style-override-1">„Poslušně hlásím, pane obrlajtnant, že je to těžký případ. Ve Vojtěšské ulici před dvěma léty se nastěhovala k&#160;jednomu čalouníkovi nějaká slečna, a&#160;von ji nemoh vypudit z&#160;bytu a&#160;musel votrávit ji i&#160;sebe svítiplynem a&#160;bylo po legraci. S&#160;ženskýma je vobtíž. Já do nich vidím.“</p>
			<p class="MLP-text para-style-override-1">„Těžký případ,“ opakoval po Švejkovi nadporučík, a&#160;nikdy neřekl takovou holou pravdu. Milý Jindřich byl určitě v&#160;ošklivé situaci. Manželka pronásledovaná manželem přijede k&#160;němu na několik dní na návštěvu, právě když má přijeti paní Micková z&#160;Třeboně, aby po tři dny opakovala to, co mu pravidelně poskytuje každého čtvrtroku, když jede do Prahy dělat nákupy. Potom pozítří má přijít jedna slečna. Slíbila mu určitě, že se dá svést, když se celý týden rozmýšlela, poněvadž se má až za měsíc vdávat za jednoho inženýra.</p>
			<p class="MLP-text--0-12 para-style-override-1">Nadporučík seděl nyní na stole se sklopenou hlavou, mlčel a&#160;přemýšlel, ale nevymyslil si prozatím ničeho, než že nakonec sedl ke stolu, vzal obálku, papír a&#160;napsal na úřední formát:</p>
			<p class="MLP-dopis-bez1radku--I para-style-override-1">Drahá Katy! V&#160;službě do 9 hod. večer. Přijdu v&#160;deset. Prosím, by ses cítila u&#160;mne jako ve své domácnosti. Co se týká Švejka, mého sluhy, dal jsem mu již rozkazy, aby Ti ve všem vyhověl.</p>
			<p class="MLP-dopis-podpis--I para-style-override-3">Tvůj Jindřich</p>
			<p class="MLP-text para-style-override-1">„Toto psaní,“ řekl nadporučík, „odevzdáte milostivé paní. Při­kazuji vám, abyste se k&#160;ní choval uctivě a&#160;taktně a&#160;vyplňoval všechna její přání, která vám musí být rozkazem. Musíte se chovat galantně a&#160;obsluhovat ji poctivě. Zde máte sto korun, které mně vyúčtujete, neboť třebas vás pro něco pošle, objednáte pro ni oběd, večeři a&#160;tak dále. Pak koupíte tři lahve vína, krabičku memfisek. Tak. Víc prozatím nic. Můžete jít a&#160;ještě jednou vám kladu na srdce, že musíte jí udělat, co jí vidíte na očích.“</p>
			<p class="MLP-text para-style-override-1">Mladá dáma již ztratila všechnu naději, že uvidí Švejka, a&#160;byla proto velice překvapena, když uviděla, že vychází z&#160;kasáren a&#160;zaměřuje k&#160;ní s&#160;dopisem.</p>
			<p class="MLP-text para-style-override-1">Zasalutovav podal jí dopis a&#160;hlásil:</p>
			<p class="MLP-text para-style-override-1">„Podle rozkazu pana obrlajtnanta mám se k&#160;vám, milostivá paní, chovat uctivě a&#160;taktně a&#160;obsluhovat vás poctivě, udělat vám všechno, co vám vidím na očích. Mám vás nakrmit a&#160;koupit pro vás, co si budete jen přát. Dostal jsem na to vod pana obrlajtnanta sto korun, ale z&#160;toho musím koupit tři lahve vína a&#160;krabičku memfisek.“</p>
			<p class="MLP-text para-style-override-1">Když přečetla dopis, vrátila se jí její rezolutnost, která se vyjádřila tím, že poručila Švejkovi, aby jí obstaral fiakra, a&#160;když to bylo vyplněno, rozkázala mu, aby si sedl k&#160;fiakristovi na kozlík.</p>
			<p class="MLP-text para-style-override-1">Jeli domů. Když byli v&#160;bytě, sehrála roli paní domu znamenitě. Kufry musel Švejk přenést do ložnice, koberce vyprášit na dvoře a&#160;nepatrná pavučina za zrcadlem uvedla ji do velkého hněvu.</p>
			<p class="MLP-text para-style-override-1">Všechno zdálo se nasvědčovat tomu, že se chce na hodně dlouho zakopat na této vybojované pozici.</p>
			<p class="MLP-text para-style-override-1">Švejk se potil. Když vyklepal koberce, vzpomněla si, že se musí sejmout záclony a&#160;vyprášit. Potom dostal rozkaz umýt okna v&#160;pokoji i&#160;v&#160;kuchyni. Nato počala přestavovat nábytek, což dělala velice nervózně, a&#160;když Švejk přetahal to všechno z&#160;kouta do kouta, nelíbilo se jí to a&#160;znovu kombinovala a&#160;vymýšlela si nové rozestavení.</p>
			<p class="MLP-text para-style-override-1">Převrátila všechno v&#160;bytě naruby a&#160;pomalu se její energie v&#160;zařizování hnízda počala vybíjet a&#160;drancování přestávalo.</p>
			<p class="MLP-text para-style-override-1">Z&#160;prádelníku ještě vyňala čisté ložní prádlo, povlékla polštáře a&#160;peřiny sama a&#160;bylo vidět, že činila tak s&#160;láskou k&#160;posteli, který předmět v&#160;ní vzbuzoval smyslné chvění chřípí.</p>
			<p class="MLP-text para-style-override-1">Potom poslala Švejka pro oběd a&#160;pro víno. A&#160;nežli přišel, pře­vlékla se v&#160;průzračné matiné, které ji činilo neobyčejně svůdnou a&#160;vábnou.</p>
			<p class="MLP-text para-style-override-1">Při obědě vypila láhev vína, vykouřila mnoho memfisek a&#160;lehla si do postele, zatímco Švejk v&#160;kuchyni pochutnával si na komisárku, který namáčel do sklenice s&#160;nějakou sladkou kořalkou.</p>
			<p class="MLP-text para-style-override-1">„Švejku,“ ozvalo se z&#160;ložnice, „Švejku!“</p>
			<p class="MLP-text para-style-override-1">Švejk otevřel dveře a&#160;viděl mladou dámu v&#160;půvabné pozici na poduškách.</p>
			<p class="MLP-text para-style-override-1">„Pojďte dál!“</p>
			<p class="MLP-text para-style-override-1">Přikročil k&#160;posteli a&#160;tu ona se zvláštním úsměvem přeměřila jeho zavalitou postavu a&#160;silná stehna.</p>
			<p class="MLP-text para-style-override-1">Odhrnujíc jemnou látku, která halila a&#160;skrývala všechno, řekla přísně:</p>
			<p class="MLP-text para-style-override-1">„Sundejte si boty a&#160;kalhoty. Ukažte…“</p>
			<p class="MLP-text para-style-override-1">Tak se stalo, že dobrý voják Švejk mohl hlásit nadporučíkovi, když se ten vrátil z&#160;kasáren:</p>
			<p class="MLP-text para-style-override-1">„Poslušně hlásím, pane obrlajtnant, že jsem vyplnil všechna přání milostivé paní a&#160;obsloužil ji poctivě dle vašeho rozkazu.“</p>
			<p class="MLP-text para-style-override-1">„Děkuji vám, Švejku,“ řekl nadporučík, „měla těch přání moc?“</p>
			<p class="MLP-text para-style-override-1">„Asi šest,“ odpověděl Švejk, „teď spí jako zabitá od tý jízdy. Udělal jsem jí všechno, co jsem jí viděl na očích.“</p>
			<p id="toc_marker-2-14-5" class="MLP-uroven3-nadpis para-style-override-1">5</p>
			<p class="MLP-text-bez1radku para-style-override-1">Zatímco masy vojsk, připnuté na lesích u&#160;Dunajce i&#160;Rábu, stály pod deštěm granátů a&#160;velkokalibrová děla roztrhávala celé setniny a&#160;zasypávala je v&#160;Karpatech a&#160;obzory na všech bojištích hořely od požárů vesnic i&#160;měst, prožíval nadporučík Lukáš se Švejkem nepříjemnou idylu s&#160;dámou, která utekla svému muži a&#160;dělala nyní domácí paní.</p>
			<p class="MLP-text para-style-override-1">Nadporučík Lukáš, když odešla na procházku, konal se Švejkem válečnou poradu, jak by se jí zbavil.</p>
			<p class="MLP-text para-style-override-1">„Nejlepší by bylo, pane obrlajtnant,“ řekl Švejk, „kdyby ten její muž, od kterýho utekla a&#160;který ji hledá, jak jste říkal, že je v&#160;tom psaní, který jsem vám přines, věděl o&#160;tom, kde je, aby si pro ni přijel. Poslat mu telegram, že se nalézá u&#160;vás a&#160;že si ji může vyzdvihnout. Ve Všenorech byl minulej rok takovej případ v&#160;jedný vile. Ale tenkrát si ten telegram poslala sama ta ženská svýmu muži a&#160;ten si pro ni přijel a&#160;nafackoval voboum. Voba byli civilisti, ale v&#160;tomto případě si na oficíra nebude troufat. Vostatně, vy nejste docela nic vinnej, poněvadž jste nikoho nezval, a&#160;když utekla, tak to udělala na svou pěst. Uvidíte, že takovej telegram udělá dobrou službu. Jestli i padne pár facek…“</p>
			<p class="MLP-text para-style-override-1">„On je velice inteligentní,“ přerušil ho nadporučík Lukáš, „já ho znám, on obchoduje s&#160;chmelem ve velkém. Rozhodně s&#160;ním musím mluvit. Telegram pošlu.“</p>
			<p class="MLP-text para-style-override-1">Telegram, který odeslal, byl velice úsečný, obchodní: „Nynější adresa vaší choti je…“ Následovala adresa bytu nadporučíka Lukáše.</p>
			<p class="MLP-text para-style-override-1">Tak se stalo, že byla paní Katy velice nepříjemně překvapena, když se vhrnul do dveří obchodník s&#160;chmelem. Vypadal velice rozšafně a&#160;starostlivě, když paní Katy, neztrácejíc v&#160;tom okamžiku rozvahy, představila oba pány: „Můj muž&#160;– pan nadporučík Lukáš.“ Na nic jiného nevzpomněla.</p>
			<p class="MLP-text para-style-override-1">„Račte se posadit, pane Wendler,“ vybídl přívětivě nadporučík Lukáš, vytahuje z&#160;kapsy pouzdro s&#160;cigaretami, „není libo?“</p>
			<p class="MLP-text para-style-override-1">Inteligentní obchodník s&#160;chmelem vzal si slušně cigaretu, a&#160;vypouštěje z&#160;úst kouř, řekl rozvážně:</p>
			<p class="MLP-text para-style-override-1">„Pojedete brzy na pozici, pane nadporučíku?“</p>
			<p class="MLP-text para-style-override-1">„Zažádal jsem o&#160;přeložení k&#160;91.&#160;pluku do Budějovic, kam asi pojedu, jakmile budu hotov se školou jednoročáků. Potřebujeme spoustu důstojníků a&#160;dnes jest smutným zjevem, že mladí lidé mající nárok na právo jednoročního dobrovolníka nehlásí se k&#160;němu. Raději zůstane obyčejným infanteristou, než aby se snažil stát se kadetem.“</p>
			<p class="MLP-text para-style-override-1">„Válka poškodila hodně obchod s&#160;chmelem, ale já myslím, že nemůže mít dlouhého trvání,“ poznamenal obchodník s&#160;chmelem, dívaje se střídavě na svou ženu i&#160;nadporučíka.</p>
			<p class="MLP-text para-style-override-1">„Naše situace je velice dobrá,“ řekl nadporučík Lukáš, „dnes již nikdo nepochybuje, že válka skončí vítězstvím zbraní centrálních mocností. Francie, Anglie i&#160;Rusko jsou příliš slabé proti rakousko-turecko-německé žule. Pravda, že jsme utrpěli nepatrné neúspěchy na některých frontách. Jakmile však prolomíme ruskou frontu mezi karpatským hřbetem a&#160;středním Dunajcem, není nijaké pochybnosti, že bude to znamenat konec války. Stejně Francouzům hrozí v&#160;nejkratší době ztráta celé východní Francie a&#160;vtržení německého vojska do Paříže. To je naprosto jisté. Kromě toho naše manévry na Srbsku pokračují velice úspěšně a&#160;odchod našich vojsk, který jest fakticky jen přesunutím, vykládají si mnozí zcela jinak, než jak toho vyžaduje naprostá chladnokrevnost ve válce. Co nejdříve uvidíme, že naše vypočtené manévry na jižním bojišti ponesou ovoce. Račte se podívat…“</p>
			<p class="MLP-text para-style-override-1">Nadporučík Lukáš vzal obchodníka s&#160;chmelem jemně za rameno a&#160;odvedl k&#160;mapě bojiště, visící na stěně, a&#160;ukazuje mu jednotlivé body, vykládal:</p>
			<p class="MLP-text para-style-override-1">„Východní Beskydy jsou naším znamenitým opěrným bodem. V&#160;karpatských úsecích, jak vidíte, máme velkou oporu. Mocný úder na tuto linii, a&#160;nezastavíme se až v&#160;Moskvě. Válka skončí dřív, než se nadějeme.“</p>
			<p class="MLP-text para-style-override-1">„A&#160;co Turecko?“ otázal se obchodník s&#160;chmelem, uvažuje přitom, jak začít, aby se dostal k&#160;jádru věci, pro kterou přijel.</p>
			<p class="MLP-text para-style-override-1">„Turci se drží dobře,“ odpověděl nadporučík, uváděje ho opět ke stolu, „předseda turecké sněmovny Hali bej a&#160;Ali bej přijeli do Vídně. Vrchním velitelem turecké armády dardanelské jmenován maršálek Liman šlechtic Sanders. Goltz paša přijel z&#160;Cařihradu do Berlína a&#160;naším císařem byli vyznamenáni Enver paša, viceadmirál Usedom paša a&#160;generál Dževad paša. Poměrně hodně vyznamenání za tak krátkou dobu.“</p>
			<p class="MLP-text para-style-override-1">Seděli všichni chvíli mlčky proti sobě, až uznal nadporučík za vhodné přerušit trapnou situaci slovy:</p>
			<p class="MLP-text para-style-override-1">„Kdy jste přijel, pane Wendler?“</p>
			<p class="MLP-text para-style-override-1">„Dnes ráno.“</p>
			<p class="MLP-text para-style-override-1">„To jsem velice rád, že jste mne našel a&#160;zastihl doma, poněvadž odpůldne jdu vždy do kasáren a&#160;mám noční službu. Poněvadž byt jest vlastně po celý den prázdný, mohl jsem nabídnout milostivé paní pohostinství. Není tu nikým obtěžována po dobu svého pobytu v&#160;Praze. Ze staré známosti…“</p>
			<p class="MLP-text para-style-override-1">Obchodník s&#160;chmelem zakašlal:</p>
			<p class="MLP-text para-style-override-1">„Katy je jistě divná ženská, pane nadporučíku, přijměte můj nejsrdečnější dík za všechno, co jste pro ni udělal. Vzpomene si jeti do Prahy zčistajasna, že prý se musí léčit z&#160;nervózy, já jsem na cestách, přijedu domů, a&#160;dům prázdný. Katy pryč.“</p>
			<p class="MLP-text para-style-override-1">Snaže se dělat co nejpříjemnější obličej, pohrozil jí prstem, a&#160;nuceně se usmívaje, otázal se ženy:</p>
			<p class="MLP-text para-style-override-1">„Tys asi patrně myslela, že když já jsem na cestách, že i&#160;ty můžeš též cestovat? Ty jsi si ovšem nepomyslila…“</p>
			<p class="MLP-text para-style-override-1">Nadporučík Lukáš, vida, že spád rozmluvy zabočuje do nepříjemností, odvedl opět inteligentního obchodníka s&#160;chmelem k&#160;mapě bojiště, a&#160;ukazuje na podtržená místa, řekl:</p>
			<p class="MLP-text para-style-override-1">„Zapomněl jsem vás upozornit na jednu velice zajímavou okolnost. Na tento veliký, k&#160;jihozápadu obrácený oblouk, kde tvoří tato skupina hor veliké předmostí. Sem obrácena jest ofenzíva spojenců. Uzavřením této dráhy, která předmostí spojuje s&#160;hlavní obrannou linií nepřítele, musí být přerušeno spojení mezi pravým křídlem a&#160;severní armádou na Visle. Je vám to nyní jasné?“</p>
			<p class="MLP-text para-style-override-1">Obchodník s&#160;chmelem odpověděl, že jest mu vše úplně jasné, a&#160;obávaje se ve své taktnosti, aby to, co řekl, nebylo považováno za narážku, zmínil se, vraceje se na své místo:</p>
			<p class="MLP-text para-style-override-1">„Náš chmel válkou ztratil odbytiště v&#160;cizině. Pro chmel je nyní ztracena Francie, Anglie, Rusko i&#160;Balkán. Ještě posíláme chmel do Itálie, ale obávám se, že se Itálie také do toho zamíchá. Ale pak, až to vyhrajem, budem si diktovat ceny za zboží my.“</p>
			<p class="MLP-text para-style-override-1">„Itálie zachovává přísnou neutralitu,“ těšil ho nadporučík, „to je…“</p>
			<p class="MLP-text para-style-override-1">„Tak proč nepřizná, že je vázána trojspolkovou smlouvou mezi Rakousko-Uherskem a&#160;Německem?“ rozkatil se náhle obchodník s&#160;chmelem, kterému najednou přišlo všechno do hlavy, chmel, žena, válka, „já čekal, že Itálie vytáhne polem proti Francii a&#160;proti Srbsku. Pak by válka už byla u&#160;konce. Chmel mně ve skladištích hnije, uzávěrky domácí jsou slabé, export rovná se nule, a&#160;Itálie zachovává neutralitu. Proč Itálie obnovovala ještě v&#160;roce 1912 s&#160;námi trojspolek? Kde je italský ministr zahraničních záležitostí markýz di San Giuliano? Co dělá ten pán? Spí nebo co? Víte, jaký jsem měl do vojny roční obrat a&#160;jaký mám dnes?&#160;– Nemyslete si, že nesleduji události,“ pokračoval, dívaje se zuřivě na nadporučíka, který klidně vypouštěl z&#160;úst kolečka cigaretového dýmu, která stíhala jedno druhé a&#160;rozbíjela je, což sledovala paní Katy s&#160;velkým zájmem, „proč Němci odešli zpět ku hranicím, když byli již u&#160;Paříže? Proč zas se vedou mezi Mósou a&#160;Moselou prudké dělostřelecké boje? Víte, že v&#160;Combres a&#160;Woewru u&#160;Marche shořely tři pivovary, kam jsem posílal ročně přes pět set žoků chmele? A&#160;shořel i&#160;ve Vogézách Hartmansweilerský pivovar, je srovnán se zemí ohromný pivovar v&#160;Niederaspachu u&#160;Mylhúz. To máte ztráty 1200 žoků chmele pro mou firmu ročně. Šestkrát bojovali Němci s&#160;Belgičany o&#160;pivovar Klosterhoek, to máte ztrátu 350 žoků chmele ročně.“</p>
			<p class="MLP-text para-style-override-1">Nemohl dále rozčilením mluvit, jen vstal, přistoupil k&#160;ženě a&#160;řekl:</p>
			<p class="MLP-text para-style-override-1">„Katy, ty pojedeš okamžitě se mnou domů. Oblíkej se.&#160;– Mne všechny ty události tak rozčilují,“ řekl po chvíli omluvným tónem, „býval jsem kdysi úplně klidným.“</p>
			<p class="MLP-text para-style-override-1">A&#160;když odešla se obléknout, tiše řekl k&#160;nadporučíkovi:</p>
			<p class="MLP-text para-style-override-1">„Nevyvádí to ponejprv. Loni ujela s&#160;jedním suplentem a&#160;našel jsem je až v&#160;Záhřebu. Udělal jsem při té příležitosti v&#160;městském pivovaře v&#160;Záhřebě uzávěrku na šest set žoků chmele. Ba, jih byl vůbec zlatým dolem. Náš chmel šel až do Cařihradu. Dnes jsme napolo zničeni. Jestli vláda omezí výrobu piva u&#160;nás, zasadí nám poslední ránu.“</p>
			<p class="MLP-text para-style-override-1">A&#160;zapaluje si nabídnutou cigaretu, řekl zoufale:</p>
			<p class="MLP-text para-style-override-1">„Jedině Varšava odbírala 2370 žoků chmele. Největší pivovar je tam augustiánský. Zástupce býval u&#160;mě na návštěvě každoročně. To je k&#160;zoufání. Ještě dobře, že nemám děti.“</p>
			<p class="MLP-text para-style-override-1">Tento logický závěr každoroční návštěvy zástupce augustiánského pivovaru z&#160;Varšavy způsobil, že se nadporučík jemně usmál, což obchodník s&#160;chmelem postřehl, a&#160;proto vykládal dál:</p>
			<p class="MLP-text para-style-override-1">„Uherské pivovary v&#160;Šoproni a&#160;ve Velké Kaniži odbíraly pro svá exportní piva, která vyvážely až do Alexandrie, u&#160;mé firmy ročně průměrem tisíc žoků chmele. Dnes odmítají jakoukoliv objednávku kvůli blokádě. Nabízím jim chmel o&#160;třicet procent lacinější, a&#160;neobjednávají ani jeden žok. Stagnace, úpadek, mizérie, a&#160;ještě k&#160;tomu domácí starosti.“</p>
			<p class="MLP-text para-style-override-1">Obchodník s&#160;chmelem se odmlčel a&#160;mlčení přerušila paní Katy, připravená na cestu:</p>
			<p class="MLP-text para-style-override-1">„Jak to uděláme s&#160;mými kufry?“</p>
			<p class="MLP-text para-style-override-1">„Přijedou pro ně, Katy,“ řekl spokojeně obchodník s&#160;chmelem, raduje se nakonec, že skončilo vše bez výstupu a&#160;pohoršlivé scény, „jestli chceš ještě obstarat nějaké nákupy, je nejvyšší čas, abychom šli. Vlak jede ve dvě dvacet.“</p>
			<p class="MLP-text para-style-override-1">Oba rozloučili se přátelsky s&#160;nadporučíkem a&#160;obchodník s&#160;chmelem byl tak rád, že už je to odbyto, že na rozchodu, v&#160;předsíni, řekl k&#160;nadporučíkovi:</p>
			<p class="MLP-text para-style-override-1">„Jestli, nedej bůh, byl byste na vojně raněn, přijeďte k&#160;nám na zotavenou. Budeme vás co nejpečlivěji opatrovat.“</p>
			<p class="MLP-text--0-12 para-style-override-1">Vrátiv se do ložnice, kde paní Katy se oblékala na cestu, našel nadporučík na umyvadle 400 korun a&#160;tento lístek:</p>
			<p class="MLP-dopis-bez1radku--I para-style-override-1">Pane nadporučíku! Nezastal jste se mne před tou opicí, mým mužem, idiotem prvního řádu. Dovolil jste, aby mne odvlékl s&#160;sebou jako nějakou věc, kterou zapomenul v&#160;bytě. Přitom dovolil jste si udělat poznámku, že jste mně nabídl pohostinství. Doufám, že jsem vám nezpůsobila větší útraty než přiložených 400 korun, o&#160;které prosím byste se rozdělil se svým sluhou.</p>
			<p class="MLP-text--12-0 para-style-override-1">Nadporučík Lukáš chvíli stál s&#160;lístkem v&#160;ruce a&#160;pak jej pomalu roztrhal. S&#160;úsměvem podíval se na peníze ležící na umyvadle, a&#160;vida, že v&#160;rozčilení zapomněla hřebínek do vlasů na stolku, když si před zrcadlem upravovala vlasy, uložil jej mezi své fetišistické relikvie.</p>
			<p class="MLP-text para-style-override-1">Švejk se vrátil po poledni. Šel hledat stájového pinče pro nadporučíka.</p>
			<p class="MLP-text para-style-override-1">„Švejku,“ řekl nadporučík, „máte štěstí. Ta dáma, která u&#160;mne bydlila, je už pryč. Odvezl ji pan manžel. A&#160;za všechny služby, které jste jí prokázal, nechala vám na umyvadle 400 korun. Musíte jí pěkně poděkovat, respektive jejímu panu choti, poněvadž jsou to jeho peníze, které vzala s&#160;sebou na cestu. Já vám nadiktuji psaní.“</p>
			<p class="MLP-text para-style-override-1">Nadiktoval mu:</p>
			<p class="MLP-text para-style-override-1">„Velectěný pane! Račte vyřídit nejsrdečnější dík za 400 korun, které mně darovala vaše paní choť za služby, které jsem jí prokázal při její návštěvě v&#160;Praze. Vše, co jsem pro ni udělal, učinil jsem ochotně, a&#160;proto nemohu přijmouti tento obnos a&#160;zasílám jej…&#160;– Nu jen pište dál, Švejku, copak sebou tak vrtíte? Kde jsem to přestal?“</p>
			<p class="MLP-text para-style-override-1">„A&#160;zasílám jej…,“ řekl třesoucím se hlasem, plným tragiky, Švejk.</p>
			<p class="MLP-text para-style-override-1">„Dobře tedy: zasílám jej nazpátek s&#160;ujištěním své nejhlubší úcty. Uctivý pozdrav a&#160;ruky políbení milostivé paní. Josef Švejk, důstojnický sluha u&#160;nadporučíka Lukáše. Hotovo?“</p>
			<p class="MLP-text para-style-override-1">„Poslušně hlásím, pane obrlajtnant, ještě schází datum.“</p>
			<p class="MLP-text para-style-override-1">„20.&#160;prosince 1914. Tak a&#160;teď napište obálku a&#160;vezměte těch 400 korun a&#160;odnesete je na poštu a&#160;pošlete na tuto adresu.“</p>
			<p class="MLP-text para-style-override-1">A&#160;nadporučík Lukáš počal si vesele pohvizdovat árii z&#160;operety Rozvedená paní.</p>
			<p class="MLP-text para-style-override-1">„Ještě něco, Švejku,“ otázal se nadporučík, když Švejk odcházel na poštu, „co je s&#160;tím psem, kterého jste šel hledat?“</p>
			<p class="MLP-text para-style-override-1">„Mám jednoho v&#160;pácu, pane obrlajtnant, náramně hezký zvíře. Ale bude to těžký ho dostat. Zejtra doufám že ho snad přece přivedu. Kouše.“</p>
			<p id="toc_marker-2-14-6" class="MLP-uroven3-nadpis para-style-override-1">6</p>
			<p class="MLP-text-bez1radku para-style-override-1">Posledního slova nadporučík Lukáš nezaslechl, a&#160;bylo přece tak důležité.</p>
			<p class="MLP-text para-style-override-1">„Kousala ta potvora o&#160;všechno pryč,“ chtěl ještě jednou opakovat Švejk, ale nakonec si pomyslil: „Co je vlastně nadporučíkovi do toho. Chce psa, tak ho dostane.“</p>
			<p class="MLP-text para-style-override-1">Není to ovšem lehkou věcí říci: „Přiveďte mně psa!“ Majitelé psů jsou na své psy velice opatrní, a&#160;nemusí to být právě čistokrevný pes. I&#160;toho voříška, který nic jiného nedělá, než že nějaké stařence zahřívá nohy, má majitel rád a&#160;nedá mu ublížit.</p>
			<p class="MLP-text para-style-override-1">Pes sám musí mít instinkt, zejména je-li čistokrevný, že jednoho krásného dne bude svému pánovi odcizen. Žije neustále ve strachu, že bude ukraden, že musí být ukraden. Pes se kupříkladu vzdálí od svého pána na procházce, je zpočátku veselý, dovádivý. Hraje si s&#160;druhými psy, leze na ně nemravně, oni na něho, očuchává patníky, vyzdvihuje nožičku na každém rohu i&#160;hokynářce na koš s&#160;brambory, zkrátka má takovou radost ze života a&#160;svět zdá se mu být jistě krásným jako jinochovi po šťastné maturitě.</p>
			<p class="MLP-text para-style-override-1">Najednou však pozorujete, že veselost jeho mizí, že pes vyciťuje, že se ztratil. A&#160;nyní teprve přichází na něho ta pravá zoufalost. Pobíhá zděšeně po ulici, čenichá, skučí a&#160;v&#160;naprosté zoufalosti stáhne ohon mezi nohy, uši dá dozadu a&#160;mete si to uprostřed ulice kamsi do neznáma.</p>
			<p class="MLP-text para-style-override-1">Kdyby mohl mluvit, tak by křičel: „Ježišmarjá, mne někdo ukradne.“</p>
			<p class="MLP-text para-style-override-1">Byli jste někdy v&#160;psinci a&#160;viděli jste tam takové uděšené zjevy psí? Ti všichni jsou ukradeni. Velkoměsto vychovalo zvláštní druh zlodějů, kteří živí se výhradně krádežemi psů. Jsou malé druhy salónních pejsků, trpasličí, ratlíčkové, zcela nepatrná rukavice, vejdou se do kapsy u&#160;svrchníku nebo do dámského rukávníku, kde se nosí s&#160;sebou. I&#160;odtud vám ho chudáka vytáhnou. Zlou německou dogu skvrnitou, která hlídá zuřivě na předměstí vilu, ukradnou v&#160;noci. Policejního psa ukradnou detektivovi před nosem. Vedete si psa na šňůře, přestřihnou ji a&#160;už jsou se psem pryč a&#160;vy se pitomě díváte na prázdnou šňůru. Padesát procent psů, které na ulici potkáváte, měnilo několikrát své pány, a&#160;často po letech koupíte svého vlastního psa, kterého vám jako štěně ukradli, když jste s&#160;ním šel na procházku. Největší nebezpečí býti ukradenu hrozí psům, když je vyvádějí, aby vykonali malou i&#160;velkou tělesnou potřebu. Zejména při posledním aktu se jich nejvíc ztrácí. Proto se každý pes při tom opatrně kolem sebe rozhlíží.</p>
			<p class="MLP-text para-style-override-1">Jest několik systémů, jak se kradou psi. Buď přímo, něco na způsob kapesní krádeže, nebo podvodným vylákáním nešťastného tvora k&#160;sobě. Pes jest zvíře věrné, ale jen v&#160;čítance neb v&#160;přírodopise. Dejte očichat i&#160;nejvěrnějšímu psu smaženou koňskou uzenku, a&#160;je ztracen. Zapomene na pána, vedle kterého kráčí, otočí se a&#160;jde za vámi, přičemž mu z&#160;tlamy tekou sliny a&#160;v&#160;předzvěsti a&#160;tušení velké radosti nad uzenkou vrtí přívětivě ocasem a&#160;protahuje nozdry jako nejbujnější hřebec, když ho vedou ke klisně.</p>
			<p class="MLP-text-bez1radku--12-0 para-style-override-1">Na Malé Straně u&#160;Zámeckých schodů je malý výčep piva. Jednoho dne seděli tam v&#160;šeru vzadu dva muži. Jeden voják a&#160;druhý civilista. Nakloněni k&#160;sobě šeptali si tajemně. Vyhlíželi jako spiklenci z&#160;dob Benátské republiky.</p>
			<p class="MLP-text para-style-override-1">„Každej den ve vosum hodin,“ šeptal civilista vojákovi, „chodí s&#160;ním služka na roh Havlíčkovýho náměstí k&#160;parku. Ale von je potvora, kouše o&#160;všechno pryč. Nedá se pohladit.“</p>
			<p class="MLP-text para-style-override-1">A&#160;nakláněje se ještě víc k&#160;vojákovi, zašeptal mu do ucha:</p>
			<p class="MLP-text para-style-override-1">„Ani buřta nežere.“</p>
			<p class="MLP-text para-style-override-1">„Smaženýho?“ otázal se voják.</p>
			<p class="MLP-text para-style-override-1">„Ani smaženýho.“</p>
			<p class="MLP-text para-style-override-1">Oba si odplivli.</p>
			<p class="MLP-text para-style-override-1">„Co tedy ta potvora žere?“</p>
			<p class="MLP-text para-style-override-1">„Pánbůhví co. Voni jsou někteří psi rozmazlení a&#160;rozhejčkaní jako arcibiskup.“</p>
			<p class="MLP-text para-style-override-1">Voják s&#160;civilistou si ťukli a&#160;civilista dále šeptal:</p>
			<p class="MLP-text para-style-override-1">„Jednou ode mě jeden černej špic, kterýho jsem potřeboval pro psinec nad Klamovkou, nechtěl taky vzít buřta. Chodil jsem za ním po tři dny, až už jsem to nevydržel a&#160;přímo se zeptal té paní, co s&#160;tím psem chodila na procházku, co vlastně ten pes žere, že je tak pěknej. Paní to zalichotilo a&#160;řekla, že má nejradši kotlety. Tak jsem mu koupil řízek. Myslím si, to je ještě lepší. A&#160;vidíš, mrcha pes si ho ani nevšim, že to bylo telecí. Byl udělanej na vepřový maso. Tak jsem musel mu koupit kotletu. Dal jsem mu ji očichat a&#160;běžím, pes za mnou. Paní křičela: ‚Puntíku, Puntíku,‘ ale kdepak milej Puntík. Za kotletou běžel až za roh, tam jsem mu dal řetízek na krk a&#160;druhej den už byl v&#160;psinci nad Klamovkou. Měl pod krkem pár bílejch chlupů, skupinku, tu mu zamalovali načerno a&#160;nikdo ho nepoznal. Ale vostatní psi, a&#160;že jich bylo hodně, všichni šli na koňskýho smaženýho buřta. Ty bys udělal taky nejlepší, kdyby ses jí voptal, co ten pes nejraději žere; ty jsi voják, postavu máš a&#160;vona ti to spíš řekne. Já už jsem se jí ptal, ale ona se na mě podívala, jako kdyby mne chtěla probodnout, a&#160;řekla: ‚Co je vám do toho.‘ Vona není moc hezká, je to vopice, ale s&#160;vojákem bude mluvit.“</p>
			<p class="MLP-text para-style-override-1">„Je to opravdu stájovej pinč? Můj obrlajtnant jinýho nechce.“</p>
			<p class="MLP-text para-style-override-1">„Fešák stájovej pinč. Pepř a&#160;sůl, dovopravdy čistokrevnej, jakože ty jseš Švejk a&#160;já Blahník. Mně jde vo to, co žere, to mu dám a&#160;přivedu ti ho.“</p>
			<p class="MLP-text para-style-override-1">Oba přátelé si opět ťukli. Ještě když Švejk se živil prodejem psů do vojny, Blahník mu je dodával. Byl to zkušený muž a&#160;vypravovalo se o&#160;něm, že kupoval pod rukou z&#160;pohodnice podezřelé psy a&#160;zas je prodával dál. Měl dokonce už jednou vzteklinu a&#160;v&#160;Pasteurově ústavu ve Vídni byl jako doma. Nyní považoval za svou povinnost nezištně vojákovi Švejkovi pomoci. Znal všechny psy v&#160;celé Praze i&#160;okolí, a&#160;mluvil proto tak tiše, aby se hostinskému neprozradil, poněvadž mu z&#160;hostince před půlrokem odnesl pod kabátem štěně, jezevčíka, kterému dal cucat mléko z&#160;dětské láhve, takže ho hloupé štěně patrně považovalo za mámu a&#160;ani nedutalo pod kabátem.</p>
			<p class="MLP-text para-style-override-1">Kradl ze zásady jen čistokrevné psy a&#160;mohl být soudním znalcem. Dodával do všech psinců i&#160;soukromým osobám, jak se to dalo, a&#160;šel-li po ulici, tu na něho vrčeli psi, které kdysi ukradl, a&#160;když stál někde u&#160;výkladní skříně, často nějaký mstivý pes vyzdvihl u&#160;něho za zády nožičku a&#160;pokropil mu kalhoty.</p>
			<p class="MLP-text-bez1radku--12-0 para-style-override-1">V&#160;osm hodin ráno druhého dne bylo vidět dobrého vojáka Švejka chodit na rohu Havlíčkova náměstí a&#160;parku. Čekal na služku se stájovým pinčem. Konečně se dočkal a&#160;kolem něho přeběhl vousatý pes, rozježený, ostrosrstý, s&#160;moudrýma černýma očima. Byl veselý jako všichni psi, když si odbyli svou potřebu, a&#160;hnal se k&#160;vrabcům snídajícím koňský trus na ulici.</p>
			<p class="MLP-text para-style-override-1">Pak přešla kolem Švejka ta, která ho měla na starosti. Byla to starší dívka se způsobně do věnečku zapletenými vlasy. Hvízdala na psa a&#160;točila řetízkem a&#160;elegantním karabáčem.</p>
			<p class="MLP-text para-style-override-1">Švejk ji oslovil:</p>
			<p class="MLP-text para-style-override-1">„Dovolte, slečno, kudy se jde na Žižkov?“</p>
			<p class="MLP-text para-style-override-1">Zastavila se a&#160;podívala se na něho, myslí-li to upřímně, a&#160;dobrácký obličej Švejkův jí řekl, že opravdu ten vojáček chce asi jít na Žižkov. Výraz její tváře změkl a&#160;ona ochotně mu vykládala, jak na ten Žižkov půjde.</p>
			<p class="MLP-text para-style-override-1">„Já jsem teprve nedávno do Prahy přeloženej,“ řekl Švejk, „já nejsem zdejší, já jsem z&#160;venkova. Vy taky nejste z&#160;Prahy?“</p>
			<p class="MLP-text para-style-override-1">„Já jsem z&#160;Vodňan.“</p>
			<p class="MLP-text para-style-override-1">„Tak jsme nedaleko od sebe,“ odpověděl Švejk, „já jsem z&#160;Pro­tivína.“</p>
			<p class="MLP-text para-style-override-1">Tato znalost místopisu českého jihu, nabytá kdysi při manévrech v&#160;tom kraji, naplnila srdce dívky krajanským teplem.</p>
			<p class="MLP-text para-style-override-1">„Tak znáte v&#160;Protivíně na náměstí řezníka Pejchara?“</p>
			<p class="MLP-text para-style-override-1">„Jakpak bych ho neznal.“</p>
			<p class="MLP-text para-style-override-1">„To je můj bratr.“</p>
			<p class="MLP-text para-style-override-1">„Toho tam mají u&#160;nás všichni rádi,“ řekl Švejk, „von je moc hodnej, úslužnej, má dobrý maso a&#160;dává dobrou váhu.“</p>
			<p class="MLP-text para-style-override-1">„Nejste vy Jarešův?“ otázala se dívka, začínajíc sympatizovat s&#160;neznámým vojáčkem.</p>
			<p class="MLP-text para-style-override-1">„Jsem.“</p>
			<p class="MLP-text para-style-override-1">„A&#160;kterého Jareše, toho z&#160;Krče u&#160;Protivína, nebo z&#160;Ražic?“</p>
			<p class="MLP-text para-style-override-1">„Z&#160;Ražic.“</p>
			<p class="MLP-text para-style-override-1">„Ještě rozváží pivo?“</p>
			<p class="MLP-text para-style-override-1">„Pořád.“</p>
			<p class="MLP-text para-style-override-1">„Ale on už musí mít hodně přes šedesát?“</p>
			<p class="MLP-text para-style-override-1">„Vosumašedesát mu bylo letos na jaře,“ odvětil klidně Švejk, „teď si zaopatřil psa a&#160;to se mu to jede. Pes mu sedí na voze. Zrovna takovej pes jako tamhleten, co honí ty vrabce. Hezkej pejsek, moc pěknej.“</p>
			<p class="MLP-text para-style-override-1">„To je náš,“ vysvětlovala mu jeho nová známá, „já sloužím zde u&#160;pana obršta. Vy neznáte našeho pana obršta?“</p>
			<p class="MLP-text para-style-override-1">„Znám, to je pěknej inteligent,“ řekl Švejk, „u&#160;nás byl v&#160;Budějovicích taky takovej jeden obršt.“</p>
			<p class="MLP-text para-style-override-1">„Náš pán je přísnej, a&#160;jak posledně se říkalo, že nám v&#160;Srbsku natloukli, tak přišel celej vzteklej domů a&#160;sházel v&#160;kuchyni všechny talíře a&#160;chtěl mně dát vejpověď.“</p>
			<p class="MLP-text para-style-override-1">„Tak to je tedy váš pejsek,“ přerušil ji Švejk, „to je škoda, že můj obrlajtnant nemůže žádnýho psa vystát, já mám velice rád psy.“ Odmlčel se a&#160;náhle vyrazil: „Každej pes ale taky všechno nežere.“</p>
			<p class="MLP-text para-style-override-1">„Náš Fox si strašně vybírá, jeden čas nechtěl vůbec jíst maso, až teď opět.“</p>
			<p class="MLP-text para-style-override-1">„A&#160;co žere nejradši?“</p>
			<p class="MLP-text para-style-override-1">„Játra, vařená játra.“</p>
			<p class="MLP-text para-style-override-1">„Telecí, nebo vepřový?“</p>
			<p class="MLP-text para-style-override-1">„To je mu jedno,“ usmála se ‚krajanka‘ Švejkova, považujíc poslední otázku za nepodařený pokus o&#160;vtip.</p>
			<p class="MLP-text para-style-override-1">Procházeli se ještě chvíli, pak se k&#160;nim přidal i&#160;stájový pinč, který byl uvázán na řetízku. Choval se k&#160;Švejkovi velice důvěrně a&#160;pokoušel se roztrhnout mu alespoň náhubkem kalhoty, vyskakoval na něho a&#160;náhle, jako by vyciťoval, co si o&#160;něm Švejk myslí, přestal skákat a&#160;šel smutně a&#160;zaraženě, dívaje se úkosem na Švejka, jako by chtěl říci: Tedy to na mne taky čeká?</p>
			<p class="MLP-text para-style-override-1">Potom mu ještě řekla, že chodí též každý večer v&#160;šest hodin sem se psem, že nevěří žádnému mužskému z&#160;Prahy, že se dala jednou do novin a&#160;přihlásil se jeden zámečník za účelem sňatku a&#160;vylákal z&#160;ní 800 korun na nějaký vynález a&#160;zmizel. Na venkově jsou lidé rozhodně poctivější. Jestli by se vdala, vzala by si jedině venkovského člověka, ale až po válce. Válečné sňatky považuje za hloupost, poněvadž obyčejně taková ženská zůstane vdovou.</p>
			<p class="MLP-text para-style-override-1">Švejk jí dal mnoho nadějí, že přijde v&#160;šest hodin, a&#160;odešel, aby sdělil příteli Blahníkovi, že pes žere játra jakéhokoliv druhu.</p>
			<p class="MLP-text para-style-override-1">„Pohostím ho hovězíma,“ rozhodl se Blahník, „na ty jsem už dostal bernardýna továrníka Vydry, náramně věrný zvíře. Zejtra ti psa přivedu v&#160;pořádku.“</p>
			<p class="MLP-text para-style-override-1">Blahník splnil slovo. Když byl dopoledne Švejk hotov s&#160;uklízením bytu, ozval se za dveřmi štěkot a&#160;Blahník vtáhl do bytu vzpírajícího se stájového pinče, který byl ještě více rozježen, než ho rozježila příroda. Koulel divoce očima a&#160;díval se tak posupně, že připomínal hladového tygra v&#160;kleci, před kterou stojí vypasený návštěvník zoologické zahrady. Cvakal zuby, vrčel, jako by chtěl říct: Roztrhám, sežeru.</p>
			<p class="MLP-text para-style-override-1">Uvázali psa ke kuchyňskému stolu a&#160;Blahník vylíčil postup odcizení.</p>
			<p class="MLP-text para-style-override-1">„Šel jsem schválně kolem něho, drže zabalená vařená játra v&#160;papíru. Počal čenichat a&#160;vyskakovat na mne. Nedal jsem mu nic a&#160;šel dál. Pes za mnou. U&#160;parku jsem se votočil do Bredovské ulice a&#160;tam jsem mu dal první kousek. Žral to v&#160;chodu, aby mne neztratil z&#160;očí. Zabočil jsem do Jindřišské, kde jsem mu dal novou porci. Pak jsem ho, když se nažral, uvázal na řetízek a&#160;táh jsem ho přes Václavské náměstí na Vinohrady, až do Vršovic. Po cestě mně vyváděl pravé divy. Když jsem přecházel elektriku, lehl si a&#160;nechtěl se hnout. Snad se chtěl dát přeject. Přines jsem s&#160;sebou taky čistý rodokmen, který jsem koupil u&#160;papírníka Fuchse. Ty umíš padělat rodokmeny, Švejku.“</p>
			<p class="MLP-text para-style-override-1">„To musí bejt tvou rukou napsaný. Napiš, že pochází z&#160;Lipska ze psince von Bülow. Otec Arnheim von Kahlsberg, matka Emma von Trautensdorf, po otci Siegfried von Busenthal. Otec obdržel první cenu na berlínský výstavě stájových pinčů v&#160;roce 1912. Matka vyznamenána zlatou medailí norimberského spolku pro chov ušlechtilých psů. Jak myslíš, že je starej?“</p>
			<p class="MLP-text para-style-override-1">„Podle zubů dva roky.“</p>
			<p class="MLP-text para-style-override-1">„Napiš, že je půldruhýho.“</p>
			<p class="MLP-text para-style-override-1">„Je špatně kupírovanej, Švejku. Podívej se mu na uši.“</p>
			<p class="MLP-text para-style-override-1">„Tomu se dá pomoct. Zastřihneme mu je popřípadě, až si u&#160;nás zvykne. Teď by se ještě víc zlobil.“</p>
			<p class="MLP-text para-style-override-1">Ukradenec vrčel vztekle, funěl, zmítal sebou, a&#160;pak si lehl a&#160;s&#160;vyplazeným jazykem, unaven, čekal, co se s&#160;ním stane dál. Pomalu stával se klidnějším, jen občas žalostně zakňučel.</p>
			<p class="MLP-text para-style-override-1">Švejk mu předložil zbytek jater, která mu předal Blahník. On však si jich nevšiml a&#160;vrhl na ně jen trucovitý pohled a&#160;podíval se na oba s&#160;výrazem: Už jsem se jednou napálil, sežerte si to sami.</p>
			<p class="MLP-text para-style-override-1">Ležel rezignovaně a&#160;přetvařoval se, že dřímá. Pak mu najednou něco vlezlo do hlavy, vstal a&#160;začal panáčkovat a&#160;prosit předníma tlapkama. Vzdával se.</p>
			<p class="MLP-text para-style-override-1">Na Švejka tato dojemná scéna nijak neúčinkovala.</p>
			<p class="MLP-text para-style-override-1">„Lehneš,“ zakřičel na ubožáka, který opět si lehl, kňuče žalostně.</p>
			<p class="MLP-text para-style-override-1">„Jaký mu mám dát jméno do rodokmenu?“ otázal se Blahník, „jmenoval se Fox, tak něco podobnýho, aby tomu hned rozuměl.“</p>
			<p class="MLP-text para-style-override-1">„Tak ho nazveme třebas Max, podívej se, Blahníku, jak zvedá uši. Vstaň, Maxi!“</p>
			<p class="MLP-text para-style-override-1">Nešťastný stájový pinč, kterému vzali i&#160;domov, i&#160;jméno, vstal a&#160;očekával další rozkazy.</p>
			<p class="MLP-text para-style-override-1">„Já bych myslel, abychom ho odvázali,“ rozhodl se Švejk, „uvidíme, co to bude dělat.“</p>
			<p class="MLP-text para-style-override-1">Když byl odvázán, první jeho cesta byla ke dveřím, kde zaštěkal třikrát krátce na kliku, spoléhaje patrně na velikomyslnost těch zlých lidí. Vida však, že nemají pochopení pro jeho touhu dostat se ven, udělal u&#160;dveří loužičku, přesvědčen, že ho vyhodí, jako to kdysi dělávali, když byl mlád a&#160;plukovník ho učil, řízně, po vojensku, být zimmerrein.</p>
			<p class="MLP-text para-style-override-1">Místo toho poznamenal Švejk: „Ten je chytrej, to je kus jezovity,“ přetáhl ho páskem a&#160;namočil mu v&#160;loužičce čumák, že se nestačil olizovat.</p>
			<p class="MLP-text para-style-override-1">Kňučel nad tou potupou a&#160;počal běhat po kuchyni, čenichaje zoufale svou vlastní stopu, pak zčistajasna šel ke stolu, sežral na zemi předložený zbytek jater, lehl si ke kamnům a&#160;usnul po tom dobrodružství.</p>
			<p class="MLP-text para-style-override-1">„Co jsem ti dlužen?“ otázal se Švejk Blahníka, když se s&#160;ním loučil.</p>
			<p class="MLP-text para-style-override-1">„Nemluv o&#160;tom, Švejku,“ řekl měkce Blahník, „pro starýho kamaráda všechno udělám, zejména když slouží na vojně. Sbohem, hochu, a&#160;nevoď ho nikdy přes Havlíčkovo náměstí, aby se nestalo nějaký neštěstí. Kdybys potřeboval ještě nějakýho psa, tak víš, kde bydlím.“</p>
			<p class="MLP-text para-style-override-1">Švejk nechal Maxa spát hodně dlouho a&#160;koupil zatím u&#160;řezníka čtvrt kila jater, uvařil je a&#160;čekal, až se Max probudí, dav mu k&#160;čenichu kousek teplých jater.</p>
			<p class="MLP-text para-style-override-1">Max se začal ze spaní olizovat, pak se protáhl, očichal játra a&#160;zhltl je. Pak šel ke dveřím a&#160;opakoval svůj pokus s&#160;klikou.</p>
			<p class="MLP-text para-style-override-1">„Maxi!“ zavolal na něj Švejk, „pojď ke mně!“</p>
			<p class="MLP-text para-style-override-1">Šel s&#160;nedůvěrou, Švejk ho vzal na klín, hladil a&#160;ponejprv Max zbytkem svého kupírovaného ohonu zavrtěl přátelsky a&#160;jemně chňapl po Švejkově ruce, držel ji v&#160;tlamě a&#160;podíval se moudře na Švejka, jako by chtěl říci: Zde se nedá nic dělat, já vím, že jsem to prohrál.</p>
			<p class="MLP-text para-style-override-1">Švejk ho dál hladil a&#160;počal mu vypravovat něžným hlasem:</p>
			<p class="MLP-text para-style-override-1">„Tak byl jednou jeden pejsek, jmenoval se Fox a&#160;ten žil u&#160;jednoho obršta. Vodila ho služka na procházku a&#160;přišel jeden pán, ten Foxa ukrad. Fox se dostal na vojnu k&#160;jednomu obrlajtnantovi a&#160;dali mu jméno Max.</p>
			<p class="MLP-text para-style-override-1">Maxi, dej pac! Tak vidíš, hovado, že budeme dobrýma kamarády, jestli budeš hodnej a&#160;poslušnej. Jinak budeš mít vojnu jako řemen.“</p>
			<p class="MLP-text para-style-override-1">Max seskočil Švejkovi z&#160;klína a&#160;počal na něho vesele dorážet. Do večera, kdy se vrátil nadporučík z&#160;kasáren, byli Švejk a&#160;Max nejlepšími kamarády.</p>
			<p class="MLP-text para-style-override-1">Dívaje se na Maxe, pomyslil si Švejk filozoficky:</p>
			<p class="MLP-text para-style-override-1">„Když se to vezme kolem a&#160;kolem, je vlastně každej voják taky ukradenej ze svýho domova.“</p>
			<p class="MLP-text para-style-override-1">Nadporučík Lukáš byl velice příjemně překvapen, když uviděl Maxa, který též jevil velkou radost, že opět vidí muže se šavlí.</p>
			<p class="MLP-text para-style-override-1">Na otázku, odkud je a&#160;co stojí, sdělil mu Švejk s&#160;naprostým klidem, že pes byl mu darován jedním kamarádem, který právě narukoval.</p>
			<p class="MLP-text para-style-override-1">„Dobře, Švejku,“ řekl nadporučík, hraje si s&#160;Maxem, „na prvního dostanete ode mě padesát korun za psa.“</p>
			<p class="MLP-text para-style-override-1">„Nemohu přijmout, pane obrlajtnant.“</p>
			<p class="MLP-text para-style-override-1">„Švejku,“ řekl přísně nadporučík, „když jste nastupoval službu, vysvětlil jsem vám, že musíte poslouchat na slovo. Když vám říkám, že dostanete padesát korun, tak je musíte vzít a&#160;propít. Co uděláte, Švejku, s&#160;těmi padesáti korunami?“</p>
			<p class="MLP-text para-style-override-1">„Poslušně hlásím, pane obrlajtnant, že je propiju podle rozkazu.“</p>
			<p class="MLP-text para-style-override-1">„A&#160;kdybych, Švejku, snad zapomněl na to, přikazuji vám, abyste mně hlásil, že mám vám dát za psa padesát korun. Rozumíte? Nemá ten pes blechy? Raději ho vykoupejte a&#160;vyčesejte. Zítra mám službu, ale pozítří s&#160;ním půjdu na procházku.“</p>
			<p class="MLP-text para-style-override-1">Zatímco Švejk koupal Maxa, plukovník, bývalý jeho majitel, strašně doma láteřil a&#160;vyhrožoval, že postaví toho, kdo mu psa ukradl, před válečný soud, že ho dá zastřelit, pověsit, zavřít na dvacet let a&#160;rozsekat.</p>
			<p class="MLP-text para-style-override-1">„Der Teufel soll den Kerl buserieren,“ ozývalo se v&#160;bytě plukovníka, až se třásla okna, „mit solchen Meuchelmördern werde ich bald fertig.“</p>
			<p class="MLP-text para-style-override-1">Nad Švejkem i&#160;nadporučíkem Lukášem vznášela se ve vzduchu katastrofa.</p>
		</div>
</body>
</html>