<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>osudy_dobreho_vojaka_svejka_i_ii-6</title>
		<link href="../Styles/osudy_dobr_idstyles.css" rel="stylesheet" type="text/css"/>
	</head>
	<body id="osudy_dobreho_vojaka_svejka_i_ii" xml:lang="cs-CZ">
		<div>
			<p id="toc_marker-2-3" class="MLP-uroven2-kapitola para-style-override-1">3. <br/>Švejk před soudními lékaři</p>
			<p class="MLP-text-bez1radku para-style-override-1">Čisté, útulné pokojíky zemského „co trestního“ soudu učinily na Švejka nejpříznivější dojem. Vybílené stěny, černě natřené mříže i&#160;tlustý pan Demartini, vrchní dozorce ve vyšetřovací vazbě s&#160;fialovými výložky i&#160;obrubou na erární čepici. Fialová barva je předepsána nejen zde, nýbrž i&#160;při náboženských obřadech na Popeleční středu i&#160;Veliký pátek.</p>
			<p class="MLP-text para-style-override-1">Vracela se slavná historie římského panství nad Jeruzalémem. Vězně vyváděli i&#160;představovali je před Piláty roku 1914tého dolů do přízemku. A&#160;vyšetřující soudcové, Piláti nové doby, místo aby si čestně myli ruce, posílali si pro papriku a&#160;plzeňské pivo k&#160;Teissigovi a&#160;odevzdávali nové a&#160;nové žaloby na státní návladnictví.</p>
			<p class="MLP-text para-style-override-1">Zde mizela povětšině všechna logika a&#160;vítězil&#160;§, škrtil&#160;§, blbl&#160;§, prskal&#160;§, smál se&#160;§, vyhrožoval&#160;§, zabíjel&#160;§, a&#160;neodpouštěl. Byli to žongléři zákonů, žreci liter v&#160;zákonících, žrouti obžalovaných, tygři rakouské džungle, rozměřující sobě skok na obžalovaného podle čísla paragrafů.</p>
			<p class="MLP-text para-style-override-1">Výjimku činilo několik pánů (stejně jako i&#160;na policejním ředitelství), kteří zákon nebrali tak vážně, neboť všude se najde pšenice mezi koukolem.</p>
			<p class="MLP-text para-style-override-1">K&#160;jednomu takovému pánovi přivedli Švejka k&#160;výslechu. Starší pán dobromyslného vzezření, který kdysi, vyšetřuje známého vraha Valeše, nikdy neopomenul jemu říci:</p>
			<p class="MLP-text para-style-override-1">„Račte si sednout, pane Valeš, právě je zde jedna prázdná židle.“</p>
			<p class="MLP-text para-style-override-1">Když Švejka přivedli, požádal ho ve vrozené jemu roztomilosti, aby si sedl, a&#160;řekl:</p>
			<p class="MLP-text para-style-override-1">„Tak vy jste tedy ten pan Švejk?“</p>
			<p class="MLP-text para-style-override-1">„Já myslím,“ odpověděl Švejk, „že jím musím bejt, poněvadž i&#160;můj tatínek byl Švejk a&#160;maminka paní Švejková. Já jim nemohu udělat takovou hanbu, abych zapíral svoje jméno.“</p>
			<p class="MLP-text para-style-override-1">Laskavý úsměv přelétl po tváři vyšetřujícího soudního rady:</p>
			<p class="MLP-text para-style-override-1">„Vy jste ale nadrobil pěkné věci. Vy toho máte mnoho na svědomí.“</p>
			<p class="MLP-text para-style-override-1">„Já mám toho vždycky mnoho na svědomí,“ řekl Švejk, usmívaje se ještě laskavěji než pan soudní rada; „já mám toho, může bejt, ještě víc na svědomí, než ráčejí mít voni, vašnosti.“</p>
			<p class="MLP-text para-style-override-1">„To je vidět podle protokolu, který jste podepsal,“ neméně laskavým tónem řekl soudní rada, „nedělali na vás nějaký nátlak na policii?“</p>
			<p class="MLP-text para-style-override-1">„Ale kdepak, vašnosti. Já sám jsem se jich optal, jestli to mám podepsat, a&#160;když řekli, abych to podepsal, tak jsem jich uposlechl. Přece se nebudu prát s&#160;nimi kvůli mýmu vlastnímu podpisu. Tím bych si rozhodně neposloužil. Pořádek musí bejt.“</p>
			<p class="MLP-text para-style-override-1">„Cítíte se, pane Švejku, úplně zdravým?“</p>
			<p class="MLP-text para-style-override-1">„Úplně zdravým, to právě ne, vašnosti pane rado. Mám revma, mažu se opodeldokem.“</p>
			<p class="MLP-text para-style-override-1">Starý pán se opět laskavě usmál.</p>
			<p class="MLP-text para-style-override-1">„Co byste tomu řekl, kdybychom vás dali prohlédnout soudními lékaři?“</p>
			<p class="MLP-text para-style-override-1">„Já myslím, že to se mnou nebude tak zlý, aby ti páni ztráceli se mnou zbytečně čas. Mě už prohlédl nějakej pan doktor na policejním ředitelství, jestli nemám kapavku.“</p>
			<p class="MLP-text para-style-override-1">„Víte, pane Švejku, my to přece jen zkusíme s&#160;těmi pány soudními lékaři. Sestavíme pěkně komisi, dáme vás dát do vyšetřovací vazby a&#160;zatím si pěkně odpočinete. Zatím ještě jednu otázku: Vy jste prý podle protokolu prohlašoval a&#160;rozšiřoval, že vypukne teď někdy brzy válka?“</p>
			<p class="MLP-text para-style-override-1">„To prosím, vašnosti pane rado, vypukne co nejdřív.“</p>
			<p class="MLP-text para-style-override-1">„A&#160;nemíváte někdy občas nějaké záchvaty?“</p>
			<p class="MLP-text para-style-override-1">„To prosím nemám, jen jednou málem byl by mne zachvátil nějakej automobil na Karlově náměstí, ale to už je řada let.“</p>
			<p class="MLP-text para-style-override-1">Tím byl výslech ukončen, Švejk podal panu soudnímu radovi ruku, a&#160;vrátiv se do svého pokojíku, řekl ku svým sousedům:</p>
			<p class="MLP-text para-style-override-1">„Tak mě budou kvůli té vraždě na panu arcivévodovi Ferdinandovi prohlížet soudní lékaři.“</p>
			<p class="MLP-text para-style-override-1">„Já byl také už prohlíženej soudními lékaři,“ řekl jeden mladý muž, „to bylo tenkrát, když jsem se dostal kvůli kobercům před porotu. Uznali mne za slabomyslnýho. Teď jsem zpronevěřil parní mlátičku, a&#160;nemůžou mně nic udělat. Říkal mně včera můj advokát, že když už jednou jsem byl prohlášen za slabomyslnýho, tak že už z&#160;toho musím mít prospěch na celej život.“</p>
			<p class="MLP-text para-style-override-1">„Já těm soudním lékařům nic nevěřím,“ poznamenal muž inteligentního vzezření. „Když jsem jednou padělal směnky, pro všechen případ chodil jsem na přednášky k&#160;doktoru Heverochovi, a&#160;když mne chytili, simuloval jsem paralytika právě tak, jak to vyličoval pan doktor Heveroch. Kousl jsem jednoho soudního lékaře při komisi do nohy, vypil jsem inkoust z&#160;kalamáře a&#160;vydělal jsem se, s&#160;odpuštěním, pánové, před celou komisí do kouta. Ale za to, že jsem jednomu prokousl to lýtko, uznali mne za úplně zdravého a&#160;byl jsem ztracen.“</p>
			<p class="MLP-text para-style-override-1">„Já se prohlídky těch pánů úplně nic nebojím,“ prohlásil Švejk; „když jsem sloužil na vojně, tak mne prohlížel jeden zvěrolékař a&#160;dopadlo to docela dobře.“</p>
			<p class="MLP-text para-style-override-1">„Soudní lékaři jsou mrchy,“ ozval se malý, skrčený člověk, „nedávno nějakou náhodou vykopali na mý louce kostru a&#160;soudní lékaři řekli, že ta kostra byla zavražděna nějakým tupým předmětem do hlavy před čtyřiceti léty. Mně je osmatřicet a&#160;jsem zavřenej, ačkoliv mám křestní list, výtah z&#160;matriky a&#160;domovský list.“</p>
			<p class="MLP-text para-style-override-1">„Myslím,“ řekl Švejk, „abychom se na všechno dívali z&#160;poctivější stránky. Von se každý může zmejlit, a&#160;musí se zmejlit, čím víc o&#160;něčem přemejšlí. Soudní lékaři jsou lidi, a&#160;lidi mají svoje chyby. Jako jednou v&#160;Nuslích, právě u&#160;mostu přes Botič, přišel ke mně v&#160;noci jeden pán, když jsem se vracel od Banzetů, a&#160;praštil mě bejkovcem přes hlavu, a&#160;když jsem ležel na zemi, posvítil si na mne a&#160;povídá: ‚Tohle je mejlka, to není von.‘ A&#160;dopálil se tak na to, že se zmejlil, že mě přetáhnul ještě jednou přes záda. To už je tak v&#160;přirozenosti lidský, že se člověk mejlí až do svý smrti. Jako ten pán, co našel v&#160;noci vzteklýho psa polozmrzlýho a&#160;vzal ho s&#160;sebou domů a&#160;strčil ženě do postele. Jakmile se pes vohřál a&#160;vokřál, pokousal celou rodinu a&#160;toho nejmladšího v&#160;kolíbce roztrhal a&#160;sežral. Nebo vám povím příklad, jak se zmejlil u&#160;nás v&#160;domě jeden soustružník. Votevřel si klíčem podolskej kostelík, poněvadž myslel, že je doma, zul se v&#160;sakristii, poněvadž myslel, že je to u&#160;nich ta kuchyně, a&#160;lehl si na voltář, poněvadž myslel, že je doma v&#160;posteli, a&#160;dal na sebe nějaký ty dečky se svatými nápisy a&#160;pod hlavu evangelium a&#160;ještě jiný svěcený knihy, aby měl vysoko pod hlavou. Ráno ho našel kostelník a&#160;von mu docela dobrácky povídá, když se vzpamatoval, že je to mejlka. ‚Pěkná mejlka,‘ povídá kostelník, ‚když kvůli takový mejlce musíme dát kostel znovu vysvětit.‘ Potom stál ten soustružník před soudními lékaři a&#160;ti mu dokázali, že byl úplně příčetnej a&#160;střízlivej, poněvadž kdyby byl vožralej, tak by prej tím klíčem netrefil do toho zámku ve dveřích kostela. Potom ten soustružník zemřel na Pankráci. Taky vám dám příklad, jak se na Kladně zmejlil jeden policejní pes, vlčák toho známýho rytmistra Rottra. Rytmistr Rotter pěstoval ty psy a&#160;dělal pokusy s&#160;vandráky, až se Kladensku počali všichni vandráci vyhejbat. Tak dal rozkaz, aby stůj co stůj četníci přivedli nějakého podezřelého člověka. Tak mu přivedli jednou tak dost slušně ošaceného člověka, kterýho našli v&#160;lánských lesích sedět na nějakém pařezu. Hned mu dal uříznout kousek šosu od kabátu, ten dal očichat svými četnickými policejními psy a&#160;potom toho člověka odvedli do nějaký cihelny za městem a&#160;pustili po jeho stopách ty vycvičené psy, kteří ho našli a&#160;přivedli zase nazpátek. Pak ten člověk musel lézt po nějakém žebříku na půdu, skákat přes zeď, skočit do rybníka a&#160;psi za ním. Nakonec se ukázalo, že ten člověk byl jeden českej radikální poslanec, kerej si vyjel na vejlet do lánskejch lesů, když už ho parlament vomrzel. Proto říkám, že jsou lidi chybující, že se mejlejí, ať je učenej, nebo pitomej, nevzdělanej blbec. Mejlejí se i&#160;ministři.“</p>
			<p class="MLP-text-bez1radku--12-0 para-style-override-1">Komise soudních lékařů, která měla rozhodovat, zdali duševní obzor Švejkův odpovídá či neodpovídá všem těm zločinům, pro které jest žalován, sestávala z&#160;tří neobyčejně vážných pánů s&#160;názory, z&#160;nichž názor každého jednotlivce lišil se znamenitě od jakéhokoliv názoru druhých dvou.</p>
			<p class="MLP-text para-style-override-1">Byly tu zastoupeny tři různé vědecké školy a&#160;názory psychiatrů.</p>
			<p class="MLP-text para-style-override-1">Jestli v&#160;případě Švejkově došlo k&#160;úplné shodě mezi těmi protivopoložnými vědeckými tábory, dá se to vysvětliti čistě jedině tím ohromujícím dojmem, který na celou komisi učinil Švejk, když vstoupiv v&#160;síň, kde měl být prozkoumán jeho duševní stav, vykřikl, zpozorovav na stěně visící obraz rakouského mocnáře:</p>
			<p class="MLP-text para-style-override-1">„Ať žije, pánové, císař František Josef I.!“</p>
			<p class="MLP-text para-style-override-1">Věc byla úplně jasnou. Spontánním projevem Švejkovým odpadla celá řada otázek a&#160;zůstaly jen některé nejdůležitější, aby z&#160;odpovědí potvrzeno bylo prvé mínění o&#160;Švejkovi na základě systému doktora psychiatrie Kallersona, doktora Heverocha i&#160;Angličana Weikinga.</p>
			<p class="MLP-text para-style-override-1">„Jest rádium těžší než olovo?“</p>
			<p class="MLP-text para-style-override-1">„Já ho prosím nevážil,“ se svým milým úsměvem odpověděl Švejk.</p>
			<p class="MLP-text para-style-override-1">„Věříte v&#160;konec světa?“</p>
			<p class="MLP-text para-style-override-1">„Napřed bych ten konec světa musel vidět,“ ledabyle odvětil Švejk, „rozhodně se ho ale zejtra ještě nedočkám.“</p>
			<p class="MLP-text para-style-override-1">„Dovedl byste vypočítat průměr zeměkoule?“</p>
			<p class="MLP-text para-style-override-1">„To bych prosím nedovedl,“ odpověděl Švejk, „ale sám bych vám, pánové, dal také jednu hádanku: Je tříposchoďovej dům, v&#160;tom domě je v&#160;každém poschodí 8 oken. Na střeše jsou dva vikýře a&#160;dva komíny. V&#160;každém poschodí jsou dva nájemníci. A&#160;teď mně řekněte, pánové, v&#160;kerým roce zemřela domovníkovi jeho babička?“</p>
			<p class="MLP-text para-style-override-1">Soudní lékaři podívali se významně na sebe, nicméně jeden z&#160;nich dal ještě tuto otázku:</p>
			<p class="MLP-text para-style-override-1">„Neznáte nejvyšší hloubku v&#160;Tichém oceáně?“</p>
			<p class="MLP-text para-style-override-1">„To prosím neznám,“ zněla odpověď, „ale myslím, že rozhodně bude větší než pod vyšehradskou skálou na Vltavě.“</p>
			<p class="MLP-text para-style-override-1">Předseda komise se stručně otázal: „Stačí?“, ale přece si ještě jeden z&#160;členů vyžádal tuto otázku:</p>
			<p class="MLP-text para-style-override-1">„Kolik je 12 897 krát 13 863?“</p>
			<p class="MLP-text para-style-override-1">„729,“ odpověděl Švejk nemrkaje.</p>
			<p class="MLP-text para-style-override-1">„Myslím, že to úplně postačí,“ řekl předseda komise, „můžete toho obžalovaného zas odvést na staré místo.“</p>
			<p class="MLP-text para-style-override-1">„Děkuji vám, pánové,“ uctivě se ozval Švejk, „mně to také úplně stačí.“</p>
			<p class="MLP-text para-style-override-1">Po jeho odchodu kolegie tří se shodla, že je Švejk notorický blb a&#160;idiot podle všech přírodních zákonů vynalezených psychiatrickými vědátory.</p>
			<p class="MLP-text para-style-override-1">V&#160;relaci odevzdané vyšetřujícímu soudci stálo mezi jiným:</p>
			<p class="MLP-text para-style-override-1">„Níže podepsaní soudní lékaři bazírují na úplné duševní otupělosti a&#160;vrozeném kretenismu představeného komisi výše ukázané Josefa Švejka, vyjadřujícího se slovy jako ‚Ať žije císař František Josef I.‘, kterýžto výrok úplně stačí, aby osvětlil duševní stav Josefa Švejka jako notorického blba. Níže podepsaná komise navrhuje proto: 1. Zastaviti vyšetřování proti Josefu Švejkovi. 2. Odpraviti Josefa Švejka na pozorování na psychiatrickou kliniku ku zjištění, jak dalece jest jeho duševní stav nebezpečný jeho okolí.“</p>
			<p class="MLP-text para-style-override-1">Zatímco byla sestavována tato relace, Švejk vykládal svým spolu­vězňům:</p>
			<p class="MLP-text para-style-override-1">„Na Ferdinanda nakašlali a&#160;bavili se se mnou o&#160;ještě větších pitomostech. Nakonec jsme si řekli, že nám to úplně stačí, o&#160;čem jsme si vyprávěli, a&#160;rozešli jsme se.“</p>
			<p class="MLP-text para-style-override-1">„Já nikomu nevěřím,“ poznamenal skrčený malý člověk, na jehož louce náhodou vykopali kostru, „je to všechno zlodějna.“</p>
			<p class="MLP-text para-style-override-1">„I&#160;ta zlodějna musí bejt,“ řekl Švejk, ukládaje se na slamník, „jestli by to všichni lidi mysleli s&#160;druhými dobře, tak by se potloukli co nejdřív navzájem.“</p>
		</div>
</body>
</html>