<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>osudy_dobreho_vojaka_svejka_i_ii-21</title>
		<link href="../Styles/osudy_dobr_idstyles.css" rel="stylesheet" type="text/css"/>
	</head>
	<body id="osudy_dobreho_vojaka_svejka_i_ii" xml:lang="cs-CZ">
		<div>
			<p id="toc_marker-4-1" class="MLP-uroven2-kapitola para-style-override-1">1. <br/>Švejkovy nehody ve vlaku</p>
			<p class="MLP-text-bez1radku para-style-override-1">V&#160;jednom kupé druhé třídy rychlíku Praha&#160;– České Budějovice byli tři, nadporučík Lukáš, naproti kterému seděl starší pán, úplně holohlavý, a&#160;Švejk, který stál skromně u&#160;dveří k&#160;chodbě a&#160;chystal se právě vyslechnout nový příval hromobití nadporučíka Lukáše, který, nedbaje přítomnosti holohlavého civilisty, hřímal Švejkovi do duše po celé trati, kterou projeli, že je boží dobytek a&#160;podobně.</p>
			<p class="MLP-text para-style-override-1">Nešlo o&#160;nic jiného než o&#160;maličkost, o&#160;počet zavazadel, která Švejk opatroval.</p>
			<p class="MLP-text para-style-override-1">„Ukradli nám kufr,“ vytýkal nadporučík Švejkovi; „to se jen tak řekne, holomku!“</p>
			<p class="MLP-text para-style-override-1">„Poslušně hlásím, pane obrlajtnant,“ ozval se tiše Švejk, „dovopravdy ho ukradli. Na nádraží se vždycky potlouká moc takových šizuňků a&#160;já si to představuju tak, že jednomu z&#160;nich se <span class="MLP-znak-kurziva-11b">nepochybně</span> zamlouval váš kufr a&#160;ten člověk že <span class="MLP-znak-kurziva-11b">nepochybně</span> využitkoval toho, jak jsem vodešel vod zavazadel, abych vám vohlásil, že s&#160;našima zavazadlama je všechno v&#160;pořádku. Von moh ten náš kufr ukradnout právě jen v&#160;takovej příznivej okamžik. Po takovým okamžiku voni pasou. Před dvěma léty na Severozápadním nádraží ukradli jedné paničce kočárek i&#160;s&#160;holčičkou v&#160;peřinkách a&#160;byli tak šlechetní, že holčičku vodevzdali na policejní komisařství u&#160;nás v&#160;ulici, že prej ji našli pohozenou v&#160;průjezdě. Potom udělaly noviny z&#160;tý ubohý paní krkavčí matku.“ A&#160;Švejk důrazně prohlásil: „Na nádraží se kradlo vždycky a&#160;bude se krást dál. Jinak to nejde.“</p>
			<p class="MLP-text para-style-override-1">„Já jsem přesvědčen, Švejku,“ ujal se slova nadporučík, „že to s&#160;vámi jednou prachšpatně skončí. Pořád ještě nevím, děláte-li ze sebe vola, nebo jste se už volem narodil. Co bylo v&#160;tom kufru?“</p>
			<p class="MLP-text para-style-override-1">„Dohromady nic, pane obrlajtnant,“ odpověděl Švejk, nespouštěje očí z&#160;lysé lebky civilisty sedícího naproti nadporučíkovi, který, jak se zdálo, nejevil pražádný zájem o&#160;celou záležitost a&#160;četl si Neue freie Presse, „v&#160;celým tom kufru bylo jen zrcadlo z&#160;pokoje a&#160;železnej věšák z&#160;předsíně, takže jsme vlastně neutrpěli žádný ztráty, poněvadž zrcadlo i&#160;věšák patřily panu domácímu.“</p>
			<p class="MLP-text para-style-override-1">Vida hrozný posuněk nadporučíkův, pokračoval Švejk laskavým hlasem:</p>
			<p class="MLP-text para-style-override-1">„Poslušně hlásím, pane obrlajtnant, že jsem vo tom, že ten kufr bude ukradenej, napřed nic nevěděl, a&#160;co se týká toho zrcadla a&#160;věšáku, tak jsem to voznámil panu domácímu, že mu to vrátíme, až přijdem z&#160;vojny domů. V&#160;nepřátelskejch zemích je hodně zrcadel i&#160;věšáků, takže ani v&#160;tomhle případě nemůžeme utrpět s&#160;panem domácím žádnou ztrátu. Jakmile dobyjeme nějaký město…“</p>
			<p class="MLP-text para-style-override-1">„Kušte, Švejku,“ strašlivým hlasem skočil do toho nadporučík, „já vás jednou předám k&#160;polnímu soudu. Rozvažte si dobře, jestli nejste nejprachpitomějším chlapem na světě. Některý člověk, kdyby žil tisíc let, nevyvedl by tolik pitomostí jako vy během těch několika neděl. Doufám, že jste to také pozoroval?“</p>
			<p class="MLP-text para-style-override-1">„Poslušně hlásím, že jsem to, pane obrlajtnant, pozoroval. Já mám, jak se říká, vyvinutej pozorovací talent, když už je pozdě a&#160;něco se stane nepříjemnýho. Já mám takovou smůlu jako nějakej Nechleba z&#160;Nekázanky, který tam chodil do hospody V&#160;čubčím háji. Ten chtěl vždycky dělat dobrotu a&#160;vod soboty vést novej život, a&#160;vždycky na druhej den říkal: ‚Tak jsem vám, kamarádi, k&#160;ránu pozoroval, že jsem na pryčně.‘ A&#160;vždycky ho to stihlo, když si umínil, že půjde v&#160;pořádku domů, a&#160;nakonec se vysvětlilo, že porazil někde nějakou vohradu nebo vypřáh koně drožkářovi nebo si chtěl pročistit fajfku pérem z&#160;kohoutího chvostu nějaký policejní patroly. Von byl z&#160;toho celej zoufalej a&#160;nejvíc mu to bylo líto, že se ta smůla táhne po celý generace. Jeho dědeček šel jednou na vandr…“</p>
			<p class="MLP-text para-style-override-1">„Dejte mně pokoj, Švejku, s&#160;vašimi výklady.“</p>
			<p class="MLP-text para-style-override-1">„Poslušně hlásím, pane obrlajtnant, že všechno, co zde povídám, je svatosvatá pravda. Jeho dědeček šel na vandr…“</p>
			<p class="MLP-text para-style-override-1">„Švejku,“ rozčilil se nadporučík, „ještě jednou vám přikazuji, abyste mně nic nevykládal, nechci nic slyšet. Až přijedeme do Budějovic, pak si to s&#160;vámi vyřídím. Víte, Švejku, že vás dám zavřít?“</p>
			<p class="MLP-text para-style-override-1">„Poslušně hlásím, pane obrlajtnant, že to nevím,“ měkce řekl Švejk, „ještě jste se vo tom nezmiňoval.“</p>
			<p class="MLP-text para-style-override-1"><span>Nadporučíkovi bezděčně zacvakaly zuby, vzdychl si, vytáhl z&#160;pláště Bohemii a&#160;četl zprávy o&#160;velkých vítězstvích, o&#160;činnosti německé ponorky </span><span class="MLP-znak-kurziva-11b">E</span><span> na Středozemním moři, a&#160;když přišel na zprávu o&#160;novém německém vynálezu na vyhazování měst do povětří pomocí zvláštních bomb vrhaných z&#160;letadel, které vybuchují třikrát za sebou, byl vyrušen hlasem Švejka, který promluvil na holohlavého pána:</span></p>
			<p class="MLP-text para-style-override-1">„Dovolte, vašnosti, neráčíte být pan Purkrábek, zástupce banky Slávie?“</p>
			<p class="MLP-text para-style-override-1">Když holohlavý pán neodpovídal, řekl Švejk nadporučíkovi:</p>
			<p class="MLP-text para-style-override-1">„Poslušně hlásím, pane obrlajtnant, že jsem jednou četl v&#160;novinách, že normální člověk má mít na hlavě průměrně 60 až 70 tisíc vlasů a&#160;že černý vlasy bývají řidší, jak je vidět z&#160;mnohých případů.“</p>
			<p class="MLP-text para-style-override-1">A&#160;pokračoval neúprosně dál: „Potom říkal jednou jeden medik v&#160;kavárně U&#160;Špírků, že padání vlasů zaviňuje duševní pohnutí v&#160;šestinedělí.“</p>
			<p class="MLP-text para-style-override-1">A&#160;nyní se stalo něco hrozného. Holohlavý pán vyskočil na Švejka, zařval na něho: „Marsch heraus, Sie Schweinkerl,“ vykopl ho do chodby a&#160;vrátiv se do kupé uchystal malé překvapení nadporučíkovi tím, že se mu představil.</p>
			<p class="MLP-text para-style-override-1">Byl to nepatrný omyl. Holohlavé individuum nebylo panem Purkrábkem, zástupcem banky Slávie, ale pouze generálmajorem von Schwarzburg. Generálmajor konal právě v&#160;civilu inspekční cestu po posádkách a&#160;jel překvapit Budějovice.</p>
			<p class="MLP-text para-style-override-1">Byl to nejstrašnější inspekční generál, který se kdy narodil, a&#160;našel-li něco v&#160;nepořádku, vedl jen tuto rozmluvu s&#160;veliteli posádek:</p>
			<p class="MLP-text para-style-override-1">„Máte revolver?“</p>
			<p class="MLP-text para-style-override-1">„Mám.“</p>
			<p class="MLP-text para-style-override-1">„Dobře! Na vašem místě jistě bych věděl, co s&#160;ním dělat, neboť co zde vidím, to není posádka, ale stádo sviní.“</p>
			<p class="MLP-text para-style-override-1">A&#160;skutečně po jeho inspekční cestě se tu a&#160;tam vždycky někdo zastřelil, což generálmajor von Schwarzburg konstatoval se zadostiučiněním:</p>
			<p class="MLP-text para-style-override-1">„Tak to má být! To je voják!“</p>
			<p class="MLP-text para-style-override-1">Vypadalo to tak, že nemá rád, když po jeho inspekci zůstal vůbec někdo naživu. Měl mánii přeložit vždy důstojníka na nejnepříjemnější místa. Stačilo to nejmenší, a&#160;důstojník se již loučil se svou posádkou a&#160;putoval na černohorské hranice nebo do nějakého opilého, zoufalého garnizónu v&#160;špinavém koutě Haliče.</p>
			<p class="MLP-text para-style-override-1">„Pane nadporučíku,“ řekl, „kde jste navštěvoval kadetní školu?“</p>
			<p class="MLP-text para-style-override-1">„V&#160;Praze.“</p>
			<p class="MLP-text para-style-override-1">„Vy jste tedy chodil do kadetní školy a&#160;nevíte ani, že důstojník je zodpověděn za svého podřízeného. To je pěkné. Za druhé bavíte se se svým sluhou jako s&#160;nějakým svým intimním přítelem. Dovolujete mu, aby mluvil, aniž by byl tázán. To je ještě hezčí. Za třetí dovolíte mu urážet vaše představené. A&#160;to je to nejkrásnější, ze všeho toho vyvodím důsledky. Jak se jmenujete, pane nadporučíku?“</p>
			<p class="MLP-text para-style-override-1">„Lukáš.“</p>
			<p class="MLP-text para-style-override-1">„A&#160;u&#160;kterého pluku sloužíte?“</p>
			<p class="MLP-text para-style-override-1">„Byl jsem…“</p>
			<p class="MLP-text para-style-override-1">„Děkuji, o&#160;to, kde jste byl, není řeči, chci vědět, kde jste teď.“</p>
			<p class="MLP-text para-style-override-1">„U&#160;91. pěšího pluku, pane generálmajore. Přeložili mne…“</p>
			<p class="MLP-text para-style-override-1">„Vás přeložili? To udělali velice dobře. Vám nebude na škodu podívat se co nejdřív s&#160;91.&#160;pěším plukem někam na bojiště.“</p>
			<p class="MLP-text para-style-override-1">„O&#160;tom je již rozhodnuto, pane generálmajore.“</p>
			<p class="MLP-text para-style-override-1">Generálmajor měl nyní přednášku o&#160;tom, že pozoruje poslední léta, že důstojníci mluví se svými podřízenými familiérním tónem, a&#160;že v&#160;tom vidí nebezpečí šíření nějakých demokratických zásad. Voják má se držet v&#160;hrůze, musí se třást před svým představeným, bát se ho. Důstojníci musí držet mužstvo na deset kroků od těla a&#160;nedovolit mu, aby přemýšlelo samostatně, nebo dokonce vůbec myslilo, v&#160;tom že je tragický omyl posledních let. Dřív se mužstvo bálo důstojníků jako ohně, ale dnes…</p>
			<p class="MLP-text para-style-override-1">Generálmajor beznadějně máchl rukou:</p>
			<p class="MLP-text para-style-override-1">„Dnes většina důstojnictva mazlí se s&#160;vojáky. To jsem chtěl říct.“</p>
			<p class="MLP-text para-style-override-1">Generálmajor vzal opět své noviny a&#160;zahloubal se do čtení. Nadporučík Lukáš vyšel bledý na chodbu, aby si to se Švejkem vypořádal.</p>
			<p class="MLP-text para-style-override-1">Našel ho stojícího u&#160;okna s&#160;tak blaženým a&#160;spokojeným výrazem, jaký může mít jen jednoměsíční robátko, které se napilo, nacucalo a&#160;nyní spinká.</p>
			<p class="MLP-text para-style-override-1">Nadporučík se zastavil, kývl na Švejka a&#160;ukázal mu prázdné kupé. Vešel za Švejkem a&#160;uzavřel dveře.</p>
			<p class="MLP-text para-style-override-1">„Švejku,“ řekl slavnostně, „konečně přišel okamžik, kdy dostanete pár facek, jakých svět neviděl. Pročpak jste napadl na toho plešatého pána? Víte, že je to generálmajor von Schwarzburg?“</p>
			<p class="MLP-text para-style-override-1">„Poslušně hlásím, pane obrlajtnant,“ ozval se Švejk, tváře se jako mučedník, „že já vůbec nikdy v&#160;životě jsem neměl toho nejmenšího úmyslu někoho urazit a&#160;že vůbec nemám ponětí a&#160;zdání o&#160;nějakým panu generálmajoru. Von vopravdu je celej pan Purkrábek, zástupce banky Slávie. Ten chodil k&#160;nám do hospody a&#160;jednou, když u&#160;stolu usnul, tak mu na jeho pleš nějakej dobrodinec napsal inkoustovou tužkou: ‚Dovolujeme si vám tímto dle připojené sazby III.&#160;c) zdvořile nabídnouti nastřádání věna a&#160;vybavení vašich dítek pomocí životního pojištění!‘ To se ví, že všichni vodešli, a&#160;já tam s&#160;ním zůstal sám, a&#160;poněvadž mám vždycky smůlu, tak von potom, když se probudil a&#160;podíval se do zrcadla, se rozčilil a&#160;myslel, že jsem to jemu udělal já, a&#160;chtěl mně dát taky pár facek.“</p>
			<p class="MLP-text para-style-override-1">Slůvko „taky“ splynulo tak dojemně měkce a&#160;vyčítavě ze rtů Švejka, že nadporučíkovi sklesla ruka.</p>
			<p class="MLP-text para-style-override-1">Ale Švejk pokračoval:</p>
			<p class="MLP-text para-style-override-1">„Pro takovou malou mejlku se ten pán nemusel rozčilovat, von má mít vopravdu 60 až 70 tisíc vlasů, jako to bylo v&#160;tom článku, co má všechno mít normální člověk. Mně nikdy v&#160;životě nenapadlo, že existuje nějakej plešatej pan generálmajor. To je, jak se říká, tragickej omyl, kerej se může každýmu přihodit, když člověk něco poznamená a&#160;ten druhej se hned toho chytí. To nám jednou před léty vypravoval krejčí Hývl, jak jel z&#160;místa, kde krejčoval ve Štýrsku, do Prahy přes Leoben a&#160;měl s&#160;sebou šunku, kterou si koupil v&#160;Mariboru. Jak tak jede ve vlaku, myslel si, že je vůbec jedinej Čech mezi pasažírama, a&#160;když si u&#160;Svatýho Mořice začal ukrajovat z&#160;tý celý šunky, tak ten pán, co seděl naproti, počal dělat na tu šunku zamilovaný voči a&#160;sliny mu začaly téct z&#160;huby. Když to viděl krejčí Hývl, povídal si k&#160;sobě nahlas: ‚To bys žral, ty chlape mizerná.‘ A&#160;ten pán mu česky vodpoví; ‚To se ví, že bych žral, kdybys mně dal.‘ Tak tu šunku sežrali společně, než přijeli do Budějovic. Ten pán se jmenoval Vojtěch Rous.“</p>
			<p class="MLP-text para-style-override-1">Nadporučík Lukáš podíval se na Švejka a&#160;vyšel z&#160;kupé. Když seděl opět na svém místě, objevila se za chvíli ve dveřích upřímná tvář Švejkova:</p>
			<p class="MLP-text para-style-override-1">„Poslušně hlásím, pane obrlajtnant, že jsme za pět minut v&#160;Táboře. Vlak stojí pět minut. Nepřikážete objednat něco k&#160;snědku? Před léty zde mívali moc dobrou…“</p>
			<p class="MLP-text para-style-override-1">Nadporučík zuřivě vyskočil a&#160;na chodbě řekl k&#160;Švejkovi:</p>
			<p class="MLP-text para-style-override-1">„Ještě jednou vás upozorňuji, že čím méně se ukazujete, tím jsem šťastnější. Nejraději bych byl, kdybych vás vůbec neviděl, a&#160;buďte ubezpečen, že se o&#160;to postarám. Neukazujte se mně vůbec na oči. Ztraťte se mně z&#160;dohledu, vy dobytku, pitomče.“</p>
			<p class="MLP-text para-style-override-1">„Dle rozkazu, pane obrlajtnant.“</p>
			<p class="MLP-text para-style-override-1">Švejk zasalutoval, otočil se vojenským krokem a&#160;šel na konec chodby, kde se posadil v&#160;koutku na sedátko průvodčího a&#160;zapředl rozmluvu s&#160;nějakým železničním zřízencem:</p>
			<p class="MLP-text para-style-override-1">„Mohu se vás prosím na něco zeptat?“</p>
			<p class="MLP-text para-style-override-1">Železniční zřízenec, nejevící patrně žádné chuti do rozhovoru, slabě a&#160;apaticky kývl hlavou.</p>
			<p class="MLP-text para-style-override-1">„Ke mně chodíval,“ rozhovořil se Švejk, „jeden dobrej člověk, nějakej Hofmann, a&#160;ten vždy tvrdil, že tyhle poplašný signály nikdy neúčinkují, že to zkrátka a&#160;dobře nefunguje, když se zatáhne za tuhle rukojeť. Já, spravedlivě řečeno, jsem se nikdy takovou věcí nezajímal, ale když už jsem si tady toho poplašného aparátu všiml, tak bych rád věděl, na čem jsem, kdybych náhodou toho někdy potřeboval.“</p>
			<p class="MLP-text para-style-override-1">Švejk vstal a&#160;přistoupil s&#160;železničním zřízencem k&#160;poplašné brzdě „V&#160;nebezpečí“.</p>
			<p class="MLP-text para-style-override-1">Železniční zřízenec uznal za svou povinnost vysvětlit Švejkovi, v&#160;čem záleží celý mechanismus aparátu na poplach:</p>
			<p class="MLP-text para-style-override-1">„To vám správně řekl, že se musí zatáhnout za tuhle rukojeť, ale lhal vám, že to nefunguje. Vždy se vlak zastaví, poněvadž je to ve spojení přes všechny vagóny s&#160;lokomotivou. Poplašná brzda musí fungovat.“</p>
			<p class="MLP-text para-style-override-1">Oba měli přitom ruce na držátku rukojetě páky a&#160;je jistě záhadou, jak se to stalo, že ji vytáhli a&#160;vlak stanul.</p>
			<p class="MLP-text para-style-override-1">Nemohli se také nijak oba shodnout, kdo to vlastně udělal a&#160;dal poplašný signál.</p>
			<p class="MLP-text para-style-override-1">Švejk tvrdil, že on to nemohl být, že to neudělal, že není žádný uličník.</p>
			<p class="MLP-text para-style-override-1">„Já se sám tomu divím,“ říkal dobrácky ke konduktérovi, „proč se vlak tak náhle zastavil. Jede, a&#160;najednou stojí. Mě to víc mrzí než vás.“</p>
			<p class="MLP-text para-style-override-1">Nějaký vážný pán postavil se na obranu železničního zřízence a&#160;tvrdil, že slyšel, jak ten voják první začal rozhovor o&#160;poplašných signálech.</p>
			<p class="MLP-text para-style-override-1">Naproti tomu Švejk mluvil neustále cosi o&#160;své poctivosti, že nemá žádného zájmu na zpoždění vlaku, poněvadž jede do války.</p>
			<p class="MLP-text para-style-override-1">„Pan přednosta stanice vám to vysvětlí,“ rozhodl konduktér, „to vás bude stát dvacet korun.“</p>
			<p class="MLP-text para-style-override-1">Zatím bylo vidět, jak cestující vylézají z&#160;vagónů, vrchní průvodčí píská, nějaká paní zděšeně běží s&#160;cestovním kufrem přes trať do polí.</p>
			<p class="MLP-text para-style-override-1">„To stojí dovopravdy za dvacet korun,“ rozšafně řekl Švejk, zachovávaje naprostý klid, „to je ještě moc laciný. Jednou, když byl císař pán návštěvou na Žižkově, tak nějakej Franta Šnor zastavil jeho kočár tím, že si před císařem pánem kleknul na kolena do jízdní dráhy. Potom ten policejní komisař z&#160;toho rajónu řekl k&#160;panu Šnorovi s&#160;pláčem, že mu to neměl dělat v&#160;jeho rajónu, že to měl udělat vo jednu ulici níž, co patří už pod policejního radu Krause, tam že měl vzdávat hold. Potom toho pana Šnora zavřeli.“</p>
			<p class="MLP-text para-style-override-1">Švejk rozhlédl se kolem, právě když vrchní průvodčí rozmnožil kruh posluchačů.</p>
			<p class="MLP-text para-style-override-1">„Tak abychom zas dál jeli,“ řekl Švejk, „to není nic pěknýho, když se vlak vopozdí. Kdyby to bylo za míru, tak spánembohem, ale když je válka, tak má každej vědět, že v&#160;každým vlaku jedou vojenský osoby, generálmajorové, obrlajtnanti, buršové. Každý takový vopozdění je vošemetná věc. Napoleon se u&#160;Waterloo vopozdil vo pět minut, a&#160;byl v&#160;hajzlu s&#160;celou svou slávou…“</p>
			<p class="MLP-text para-style-override-1">V&#160;tom okamžiku prodral se skupinou posluchačů nadporučík Lukáš. Byl příšerně bledý a&#160;nemohl nic jiného ze sebe vypravit než:</p>
			<p class="MLP-text para-style-override-1">„Švejku!“</p>
			<p class="MLP-text para-style-override-1">Švejk zasalutoval a&#160;ozval se:</p>
			<p class="MLP-text para-style-override-1">„Poslušně hlásím, pane obrlajtnant, že na mě svalili, že jsem zastavil vlak. Železniční erár má náramně divný plomby u&#160;poplašnejch brzd. Člověk aby se k&#160;tomu ani nepřibližoval, jinak by mohl mít malér a&#160;mohli by na něm chtít dvacet korun, jako chtějí na mně.“</p>
			<p class="MLP-text para-style-override-1">Vrchní průvodčí byl již venku, dal signál a&#160;vlak se opět rozjel.</p>
			<p class="MLP-text para-style-override-1">Posluchači šli na svá místa v&#160;kupé a&#160;nadporučík Lukáš nepromluvil víc ani slova a&#160;šel si též sednout.</p>
			<p class="MLP-text para-style-override-1">Zůstal jen průvodčí vlaku se Švejkem a&#160;železničním zřízencem. Průvodčí vlaku vytáhl zápisní knížku a&#160;sestavoval relaci o&#160;celém případě. Železniční zřízenec nevraživě se díval na Švejka, který se klidně otázal:</p>
			<p class="MLP-text para-style-override-1">„Jste již dlouho u&#160;dráhy?“</p>
			<p class="MLP-text para-style-override-1">Poněvadž železniční zřízenec neodpovídal, prohlásil Švejk, že znal nějakého Mlíčka Františka z&#160;Uhříněvse u&#160;Prahy, který také jednou zatáhl za takovou poplašnou brzdu a&#160;tak se lekl, že ztratil na čtrnáct dní řeč a&#160;nabyl ji opět, když přišel k&#160;Vaňkovi zahradníkovi do Hostivaře na návštěvu a&#160;popral se tam a&#160;voni vo něho přerazili bejkovec.</p>
			<p class="MLP-text para-style-override-1">„To se stalo,“ dodal Švejk, „v roce 1912 v&#160;květnu.“</p>
			<p class="MLP-text para-style-override-1">Železniční zřízenec otevřel si dveře klozetu a&#160;zamkl se v&#160;něm.</p>
			<p class="MLP-text para-style-override-1">Zůstal průvodčí se Švejkem a&#160;mámil na něm dvacet korun pokuty, zdůrazňuje, že ho musí v&#160;opačném případě předvést v&#160;Táboře k&#160;přednostovi stanice.</p>
			<p class="MLP-text para-style-override-1">„Dobrá,“ řekl Švejk, „já rád mluvím se vzdělanejma lidma a&#160;mě to bude moc těšit, když uvidím toho táborskýho přednostu stanice.“</p>
			<p class="MLP-text para-style-override-1">Švejk vytáhl z&#160;blůzy dýmku, zapálil si, a&#160;vypouštěje ostrý dým vojenského tabáku, pokračoval:</p>
			<p class="MLP-text para-style-override-1">„Před léty byl ve Svitavě přednostou stanice pan Wagner. Ten byl ras na svý podřízený a&#160;tejral je, kde moh, a&#160;nejvíc si zalez na nějakýho vejhybkáře Jungwirta, až ten chudák se ze zoufalství šel utopit do řeky. Než to ale udělal, napsal psaní přednostovi stanice, že ho bude v&#160;noci strašit. A&#160;já vám nelžu. Proved to. Sedí v&#160;noci milej pan přednosta u&#160;telegrafního aparátu, ozvou se zvonky a&#160;přednosta přijme telegram: ‚Jak se máš, pacholku? Jungwirt.‘ Celej týden to trvalo a&#160;přednosta počal posílat po všech tratích takovýhle služební telegramy jako odpověď tomu strašidlu: ‚Odpusť mně to, Jungwirte.‘ A&#160;v&#160;noci nato vyklapá mu aparát takovouhle odpověď: ‚Oběš se na semaforu u&#160;mostu. Jungwirt.‘ A&#160;pan přednosta ho poslech. Potom kvůli tomu zavřeli telegrafistu ze stanice před Svitavou. Vidíte, že jsou věci mezi nebem a&#160;zemí, vo kterých nemáme ani ponětí.“</p>
			<p class="MLP-text para-style-override-1">Vlak vjel do táborského nádraží a&#160;Švejk, než v&#160;průvodu průvodčího vyšel z&#160;vlaku, ohlásil, jak se patří, nadporučíkovi Lukášovi:</p>
			<p class="MLP-text para-style-override-1">„Poslušně hlásím, pane obrlajtnant, že mne vedou k&#160;panu před­nostovi stanice.“</p>
			<p class="MLP-text para-style-override-1">Nadporučík Lukáš neodpověděl. Zmocnila se ho úplná apatie ke všemu. Problesklo mu hlavou, že je nejlepší vykašlat se na všechno. Stejně na Švejka jako na holohlavého generálmajora naproti. Sedět klidně, vystoupit v&#160;Budějovicích z&#160;vlaku, ohlásit se v&#160;kasárnách a&#160;ject na frontu s&#160;nějakou maršovou rotou. Na frontě se dát případně zabít a&#160;zbavit se toho mizerného světa, po kterém se potlouká taková potvora, jako je Švejk.</p>
			<p class="MLP-text para-style-override-1">Když se vlak hnul, vyhlédl nadporučík Lukáš z&#160;okna a&#160;viděl na peróně stát Švejka, zabraného ve vážný rozhovor s&#160;přednostou stanice. Švejk byl obklopen zástupem lidu, mezi kterým bylo vidět též několik železničních uniforem.</p>
			<p class="MLP-text para-style-override-1">Nadporučík Lukáš si povzdechl. Nebyl to povzdech lítosti. Bylo mu lehce u&#160;srdce, že Švejk zůstal na peróně. Dokonce i&#160;ten plešatý generálmajor nezdál se mu být takovou protivnou obludou.</p>
			<p class="MLP-text-bez1radku--12-0 para-style-override-1">Vlak již dávno supěl k&#160;Českým Budějovicím, ale na peróně nádraží lidí kolem Švejka neubývalo.</p>
			<p class="MLP-text para-style-override-1">Švejk mluvil o&#160;své nevině a&#160;přesvědčil zástup tak, že se vyjádřila jedna paní:</p>
			<p class="MLP-text para-style-override-1">„Zas tady jednoho vojáčka sekýrujou.“</p>
			<p class="MLP-text para-style-override-1">Zástup přijal toto mínění a&#160;jeden pán obrátil se na přednostu stanice s&#160;prohlášením, že zaplatí za Švejka dvacet korun pokuty. Je přesvědčen, že ten voják to neudělal.</p>
			<p class="MLP-text para-style-override-1">„Podívejte se na něho,“ odvozoval z&#160;nejnevinnějšího výrazu na tváři Švejka, který obraceje se k&#160;zástupu pronášel:</p>
			<p class="MLP-text para-style-override-1">„Já jsem, lidičky, nevinnej.“</p>
			<p class="MLP-text para-style-override-1">Potom se objevil četnický strážmistr a&#160;vyvedl ze zástupu jednoho občana, zatkl ho a&#160;odváděl se slovy:</p>
			<p class="MLP-text para-style-override-1">„To si zodpovíte, já vám ukážu pobuřovat lidi, že když se takhle jedná s&#160;vojáky, že nikdo nemůže od nich žádat, aby to Rakousko vyhrálo.“</p>
			<p class="MLP-text para-style-override-1">Nešťastný občan nevzmohl se na nic jiného než na upřímné tvrzení, že je přece řeznický mistr od Staré brány a&#160;že to tak nemyslel.</p>
			<p class="MLP-text para-style-override-1">Mezitím dobrý muž věřící v&#160;nevinnost Švejkovu zaplatil za něho v&#160;kanceláři pokutu a&#160;odvedl si Švejka do restaurace třetí třídy, kde ho pohostil pivem, a&#160;zjistiv, že všechny průkazy i&#160;vojenský lístek na dráhu nalézají se u&#160;nadporučíka Lukáše, velkomyslně dal mu pětku na lístek i&#160;na další útratu.</p>
			<p class="MLP-text para-style-override-1">Když odcházel, řekl důvěrně k&#160;Švejkovi:</p>
			<p class="MLP-text para-style-override-1">„Tak vojáčku, jak vám povídám, jestli budete v&#160;Rusku v&#160;zajetí, tak pozdravujte ode mne sládka Zemana v&#160;Zdolbunově. Máte to přece napsané, jak se jmenuji. Jen buďte chytrý, abyste dlouho nebyl na frontě.“</p>
			<p class="MLP-text para-style-override-1">„Vo to nemějte žádnej strach,“ řekl Švejk, „je to vždycky zajímavý uvidět nějaký cizí krajiny zadarmo.“</p>
			<p class="MLP-text para-style-override-1">Švejk zůstal sám sedět za stolem, a&#160;zatímco propíjel tiše pětku od šlechetného dobrodince, sdělovali si lidé na peróně, kteří nebyli při rozmluvě Švejkově s&#160;přednostou stanice a&#160;viděli jenom zdáli zástup lidu, že tam chytli nějakého špióna, který fotografoval nádraží, což však vyvracela jedna paní tvrzením, že se o&#160;žádného špióna nejedná, že však slyšela, jak jeden dragoun posekal důstojníka u&#160;záchodu pro dámy, poněvadž ten důstojník tam lezl za jeho milou, která vyprovázela toho dragouna.</p>
			<p class="MLP-text para-style-override-1">Těmto dobrodružným kombinacím, charakterizujícím nervozitu válečné doby, učinilo přítrž četnictvo, které vyklízelo perón. A&#160;Švejk dál tiše pil, vzpomínaje něžně na svého nadporučíka. Co ten asi bude dělat, až přijede do Českých Budějovic a&#160;v&#160;celém vlaku nenajde svého sluhu.</p>
			<p class="MLP-text para-style-override-1">Před příjezdem osobního vlaku naplnila se restaurace třetí třídy vojáky i&#160;civilisty. Převládali vojáci od různých regimentů, formací a&#160;nejrůznější národnosti, které vichřice válečná zavála do táborských lazaretů, kteří nyní odjížděli znova do pole pro nová zranění, zmrzačení, bolesti a&#160;jeli si vysloužit nad svými hroby prostý dřevěný kříž, na kterém ještě po letech na smutných pláních východní Haliče bude se ve větru a&#160;dešti třepetat vybledlá rakouská vojenská čepice se zrezavělým frantíkem, na které čas od času si usedne smutný zestárlý krkavec, vzpomínající na tučné hody před lety, kdy býval tu pro něho nekonečný prostřený stůl lidských chutných mrtvol a&#160;koňských zdechlin, kdy právě pod takovou čepicí, na které sedí, bylo to nejchutnější sousto&#160;– lidské oči.</p>
			<p class="MLP-text para-style-override-1">Jeden z&#160;těch kandidátů utrpení, propuštěný po operaci z&#160;vojenského lazaretu, v&#160;zamazané uniformě se stopami krve a&#160;bláta, přisedl k&#160;Švejkovi. Byl tak nějak zakrslý, vyhublý, smutný. Položil si na stůl malý balíček, vytáhl rozbitou tobolku a&#160;přepočítával si peníze.</p>
			<p class="MLP-text para-style-override-1">Potom se podíval na Švejka a&#160;otázal se:</p>
			<p class="MLP-text para-style-override-1">„Magyarul?“</p>
			<p class="MLP-text para-style-override-1">„Já jsem, kamaráde, Čech,“ odpověděl Švejk, „nechceš se napít?“</p>
			<p class="MLP-text para-style-override-1">„Nem tudom, barátom.“</p>
			<p class="MLP-text para-style-override-1">„To nevadí, kamaráde,“ pobízel Švejk, přistavuje svou plnou sklenici před smutného vojáka, „jen se pořádně napij.“</p>
			<p class="MLP-text para-style-override-1">Pochopil, napil se, poděkoval: „Köszönöm szivesen,“ a&#160;dál prohlížel obsah své tobolky a&#160;nakonec vzdychl.</p>
			<p class="MLP-text para-style-override-1">Švejk pochopil, že by si ten Maďar dal rád pivo, a&#160;že nemá dost peněz, proto mu poručil jedno přinést, načež Maďar opět poděkoval a&#160;jal se vykládat něco Švejkovi pomocí posuňků, ukazuje na svou prostřelenou ruku, přičemž promluvil mezinárodním jazykem:</p>
			<p class="MLP-text para-style-override-1">„Pif, paf, puc!“</p>
			<p class="MLP-text para-style-override-1">Švejk soustrastně kýval hlavou a&#160;zakrslý rekonvalescent sdělil ještě Švejkovi, nakláněje levici na půl metru od země a&#160;pozdvihuje potom tři prsty, že má tři malé děti.</p>
			<p class="MLP-text para-style-override-1">„Nincs ham, nincs ham,“ pokračoval, chtěje říct, že nemají doma co jíst, a&#160;utřel si oči, ze kterých vytryskly slzy, špinavým rukávem svého vojenského pláště, ve kterém bylo vidět díru od kulky, která vlítla mu do těla pro uherského krále.</p>
			<p class="MLP-text para-style-override-1">Nebylo to nic podivného, že při takové zábavě pomalu Švejkovi nezbývalo nic z&#160;oné pětky a&#160;že se pomalu, ale jistě odřezával od Českých Budějovic, ztráceje každou sklenicí piva, kterými hostil sebe i&#160;maďarského rekonvalescenta, možnost koupit si vojenský lístek.</p>
			<p class="MLP-text para-style-override-1">Opět projel stanicí jeden vlak do Budějovic a&#160;Švejk stále seděl u&#160;stolu a&#160;poslouchal, jak Maďar opakuje své:</p>
			<p class="MLP-text para-style-override-1">„Pif, paf, puc! Három gyermek, nincs ham, éljen!“</p>
			<p class="MLP-text para-style-override-1">To poslední říkal, když si s&#160;ním ťukal.</p>
			<p class="MLP-text para-style-override-1">„Jen pij, kluku maďarská,“ odpovídal Švejk, „chlastej, vy byste nás tak nehostili…“</p>
			<p class="MLP-text para-style-override-1">Od vedlejšího stolu řekl nějaký voják, že když přijeli do Segedina s&#160;28.&#160;regimentem, že na ně Maďaři ukazovali ruce do výšky.</p>
			<p class="MLP-text para-style-override-1">Byla to svatá pravda, ale tenhle voják se tím patrně cítil uražen, co potom bylo zjevem obyčejným u&#160;všech českých vojáků a&#160;co nakonec dělali Maďaři sami, když už se jim přestala líbit rvačka v&#160;zájmu uherského krále.</p>
			<p class="MLP-text para-style-override-1">Pak si ten voják též přisedl a&#160;vyprávěl, jak to nahnuli v&#160;Segedině Maďarům a&#160;jak je vymlátili z&#160;několika hospod. Přitom s&#160;uznalostí pochválil, že se Maďaři umí také prát a&#160;že dostal jednu ránu nožem do zad, takže ho museli poslati do týlu se léčit. Teď ale, až se vrátí, že ho dá hejtman od jeho bataliónu patrně zavřít, poněvadž už neměl čas tu ránu tomu Maďarovi oplatit, jak se sluší a&#160;patří, aby ten taky z&#160;toho něco měl a&#160;byla zachráněna čest celého regimentu.</p>
			<p class="MLP-text para-style-override-1">„Ihre Dokumenten, vaši tokúment?“ tak pěkně začal na Švejka velitel vojenské kontroly, šikovatel, provázený čtyřmi vojáky s&#160;bajonety, „já fidět, šédet, nicht fahren, šédet, pit, furt pit, burš!“</p>
			<p class="MLP-text para-style-override-1">„Nemám, miláčku,“ odpověděl Švejk, „pan obrlajtnant Lukáš, regiment No 91, je vzal s&#160;sebou a&#160;já zůstal zde na nádraží.“</p>
			<p class="MLP-text para-style-override-1">„Was ist das Wort: milatschek?“ obrátil se šikovatel k&#160;jednomu ze svých vojáků, starému landverákovi, který podle všeho dělal svému šikovateli všechno naschvál, poněvadž řekl klidně:</p>
			<p class="MLP-text para-style-override-1">„Miláček, das ist wie Herr Feldwebel.“</p>
			<p class="MLP-text para-style-override-1">Šikovatel pokračoval dál v&#160;rozmluvě se Švejkem:</p>
			<p class="MLP-text para-style-override-1">„Tokúment kaštý foják, pes tokúment žávžit auf Bahnhofs-Militärkommando, den lausigen Bursch, wie einen tollen Hund.“</p>
			<p class="MLP-text para-style-override-1">Švejka odváděli na vojenské nádražní velitelství, kde na strážnici sedělo mužstvo, stejně vypadající jako ten starý landverák, který tak pěkně znal překládat slovo „miláček“ do němčiny svému přirozenému nepříteli, šikovatelské vrchnosti.</p>
			<p class="MLP-text para-style-override-1">Strážnice byla vyzdobena litografiemi, které v&#160;té době dalo rozesílat ministerstvo vojenství po všech kancelářích, kterými procházeli vojáci, stejně jako do škol i&#160;do kasáren.</p>
			<p class="MLP-text para-style-override-1">Dobrého vojáka Švejka uvítal obraz znázorňující dle nápisu, jak četař František Hammel a&#160;desátníci Paulhart a&#160;Bachmayer od c.&#160;k. 21.&#160;střeleckého pluku povzbuzují mužstvo k&#160;vytrvání. Na druhé straně visel obraz s&#160;nadpisem: „Četař Jan Danko od 5.&#160;pluku honvédských husarů vypátrá stanoviště nepřátelské baterie.“</p>
			<p class="MLP-text para-style-override-1">Po pravé straně níže visel plakát „Vzácné vzory zmužilosti“.</p>
			<p class="MLP-text para-style-override-1">Takovými plakáty, jejichž text, s&#160;vymyšlenými vzácnými vzory, v&#160;kancelářích ministerstva vojenství skládali různí ti němečtí žurnalisté povolaní na vojnu, chtělo to staré pitomé Rakousko nadchnout vojáky, kteří to nikdy nečtli, a&#160;když jim takové vzácné vzory zmužilosti posílali na frontu brožované v&#160;knížkách, balili si do toho cigarety z&#160;tabáku do dýmky nebo upotřebili to ještě vhodněji, aby to odpovídalo ceně i&#160;duchu sepsaných vzácných vzorů odvahy.</p>
			<p class="MLP-text--0-12 para-style-override-1">Zatímco šikovatel šel shánět nějakého důstojníka, Švejk si přečetl na plakátu:</p>
			<p class="MLP-text--B para-style-override-1">VOZATAJEC JOSEF BONG</p>
			<p class="MLP-dopis-bez1radku para-style-override-1">Vojáci zdravotního sboru dopravovali těžce raněné k&#160;vozům, připraveným v&#160;kryté úžlabině. Jakmile byl plný, odjelo se s&#160;ním na obvaziště. Rusové, vypátravše tyto vozy, počali je obstřelovati granáty. Kůň vozatajce Josefa Bonga od c.&#160;a&#160;k. 3.&#160;vozatajské švadrony byl usmrcen střepinou granátu. Bong bědoval: „Ubohý můj bělouši, je veta po tobě!“ Vtom sám zasažen byl kusem granátu. Přesto vypřáhnul svého koně a&#160;odtáhl trojspřeží za bezpečný úkryt. Nato se vrátil pro postroj svého usmrceného koně. Rusové stříleli stále. „Jen si střílejte, zpropadení zuřivci, já postroj tady nenechám!“ a&#160;snímal dál postroj z&#160;koně, bruče si ona slova. Konečně byl hotov a&#160;vláčel se s&#160;postrojem zpět k&#160;vozu. Zde mu bylo vyslechnouti hromobití od zdravotních vojínů pro jeho dlouhou nepřítomnost. „Nechtěl jsem tam nechat postroj, je skoro nový. Bylo by ho škoda, pomyslil jsem si. Nemáme nazbyt takových věcí,“ omlouval se statečný vojín, odjížděje k&#160;obvazišti, kde se teprve hlásil jako raněný. Jeho rytmistr ozdobil později prsa jeho stříbrnou medailí za statečnost.</p>
			<p class="MLP-text--12-0 para-style-override-1">Když Švejk dočetl a&#160;šikovatel se ještě nevracel, řekl k&#160;landverákům na strážnici:</p>
			<p class="MLP-text para-style-override-1">„Tohle je moc krásnej příklad zmužilosti. Takhle budou u&#160;nás v&#160;armádě samý nový postroje na koně, ale když jsem byl v&#160;Praze, tak jsem čet v&#160;Pražskejch úředních listech ještě hezčí případ vo nějakým jednoročním dobrovolníkovi dr.&#160;Josefu Vojnovi. Ten byl v&#160;Haliči u&#160;7.&#160;praporu polních myslivců, a&#160;když to přišlo na bodáky, tak dostal kulku do hlavy, a&#160;když ho vodnášeli na obvaziště, tak na ně zařval, že kvůli takovému šrámu se nenechá obvázat. A&#160;zas chtěl hned se svou četou forykovat, ale granát mu usekl kotník. Zas ho chtěli vodnášet, ale von se počal belhat vo holi k&#160;bitevní čáře a&#160;holí se bránil proti nepříteli, a&#160;přilít novej granát a&#160;utrh mu tu ruku, ve kterej držel hůl. Von si tu hůl přendal do druhý ruky, zařval, že jim to nevodpustí, a&#160;bůhví jak by to s&#160;ním dopadlo, kdyby ho byl šrapnel za chvilku definitivně nezamordoval. Možná, že kdyby ho nakonec přece jen nevoddělali, že by byl taky dostal stříbrnou medaili za statečnost. Když mu to urazilo hlavu, tak, jak se kutálela, ještě vykřikla: ‚Vždy povinnosti věrné spěch, byť vůkol vanul smrti dech.‘“</p>
			<p class="MLP-text para-style-override-1">„To toho v&#160;těch novinách napíšou,“ řekl jeden z&#160;mužstva, „ale takovej redaktor byl by za hodinu z&#160;toho tumpachovej.“</p>
			<p class="MLP-text para-style-override-1">Landverák si odplivl:</p>
			<p class="MLP-text para-style-override-1">„U&#160;nás v&#160;Čáslavi byl jeden redaktor z&#160;Vídně, Němec. Sloužil jako fénrich. S&#160;námi nechtěl česky ani mluvit, ale když ho přidělili k&#160;maršce, kde byli samí Češi, hned uměl česky.“</p>
			<p class="MLP-text para-style-override-1">Ve dveřích se objevil šikovatel, tvářil se zlostně a&#160;spustil:</p>
			<p class="MLP-text para-style-override-1">„Wenn man být drei Minuten weg, da hört man nichts anderes als: cesky, Cesi.“</p>
			<p class="MLP-text para-style-override-1">Vycházeje ven, patrně do restaurace, řekl kaprálovi landverákovi, ukazuje na Švejka, aby toho lumpa všivého hned zavedl k&#160;poručíkovi, až ten přijde.</p>
			<p class="MLP-text para-style-override-1">„To se zas pan lajtnant baví s&#160;telegrafistkou na stanici,“ řekl po jeho odchodu desátník, „leze za ní už přes čtrnáct dní a&#160;je vždy náramně vzteklej, když přijde z&#160;telegrafního úřadu, a&#160;říká o&#160;ní: ‚Das ist aber eine Hure, sie will nicht mit mir schlafen.‘“</p>
			<p class="MLP-text para-style-override-1">I&#160;tentokrát byl v&#160;takové vzteklé náladě, poněvadž když za chvíli přišel, bylo slyšet, že bouchá nějakými knihami po stole.</p>
			<p class="MLP-text para-style-override-1">„Nic platný, hochu, k&#160;němu musíš,“ promluvil soustrastně desátník na Švejka, „jeho rukama už prošlo lidí, staří i&#160;mladí vojáci.“</p>
			<p class="MLP-text para-style-override-1">A&#160;již vedl Švejka do kanceláře, kde za stolem s&#160;rozházenými papíry seděl mladý poručík, tvářící se nesmírně zuřivě.</p>
			<p class="MLP-text para-style-override-1">Když uviděl Švejka s&#160;desátníkem, velmi mnohoslibně pronesl: „Aha!“ Načež zněl raport desátníka:</p>
			<p class="MLP-text para-style-override-1">„Poslušně hlásím, pane lajtnant, že ten muž byl nalezen na nádraží bez dokumentů.“</p>
			<p class="MLP-text para-style-override-1">Poručík kývl hlavou, jako by chtěl se vyjádřit, že to již předpokládal před léty, že opravdu v&#160;tento den a&#160;v&#160;tuto hodinu najdou na nádraží Švejka bez dokumentů, neboť kdo se v&#160;té chvíli podíval na Švejka, musel mít takový dojem, že to vůbec není možné, aby muž s&#160;takovou tvářností a&#160;postavou mohl mít nějaké dokumenty u&#160;sebe. Švejk v&#160;tom okamžiku vyhlížel, jako by spadl z&#160;nebe z&#160;nějaké jiné planety a&#160;nyní hledí s&#160;naivním údivem na nový svět, kde od něho žádají takovou neznámou dosud pro něho pitomost, jako jsou nějaké dokumenty.</p>
			<p class="MLP-text para-style-override-1">Poručík chvíli uvažoval, dívaje se na Švejka, co mu má říct a&#160;na co se ho má otázat.</p>
			<p class="MLP-text para-style-override-1">Konečně se optal:</p>
			<p class="MLP-text para-style-override-1">„Co jste dělal na nádraží?“</p>
			<p class="MLP-text para-style-override-1">„Poslušně hlásím, pane lajtnant, že jsem čekal na vlak do Českých Budějovic, abych mohl se dostat k&#160;svému 91.&#160;regimentu, kde jsem buršem u&#160;pana obrlajtnanta Lukáše, kterého jsem byl nucen opustit, jsa předvedenej kvůli pokutě k&#160;přednostovi stanice, poněvadž jsem byl podezřelej, že jsem zastavil rychlík, ve kterém jsme jeli, pomocí vochrannej a&#160;poplašnej brzdy.“</p>
			<p class="MLP-text para-style-override-1">„Z&#160;toho jsem blázen,“ rozkřikl se poručík, „řekněte mně to nějak souvisle, krátce a&#160;nežvaňte nějaké voloviny.“</p>
			<p class="MLP-text para-style-override-1">„Poslušně hlásím, pane lajtnant, že již vod tý chvíle, jak jsme sedali s&#160;panem obrlajtnantem Lukášem do toho rychlíku, kterej nás měl odvézt a&#160;dopravit co nejrychleji k&#160;našemu 91.&#160;c.&#160;k. pěšímu regimentu, že jsme měli smůlu. Napřed se nám ztratil kufr, potom zas, aby se to nepletlo, nějakej pán generálmajor, úplně plešatej…“</p>
			<p class="MLP-text para-style-override-1">„Himlhergot,“ vzdychl poručík.</p>
			<p class="MLP-text para-style-override-1">„Poslušně hlásím, pane lajtnant, že vono je třeba, aby to lezlo ze mě jako z&#160;chlupatý deky, aby byl přehled vo celý události, jak to vždycky říkal nebožtík švec Petrlík, když poroučel svýmu klukovi, než ho začal řezat řemenem, aby si svlíkl kalhoty.“</p>
			<p class="MLP-text para-style-override-1">A&#160;zatímco poručík supěl, pokračoval Švejk dál:</p>
			<p class="MLP-text para-style-override-1">„Tak jsem se nějak nezalíbil tomu panu plešatému generálmajorovi a&#160;byl jsem poslán ven na chodbu panem obrlajtnantem Lukášem, u&#160;kterého jsem buršem. Na chodbě potom byl jsem obviněnej, že jsem udělal to, jak už jsem vám říkal. Než se ta věc vyřídila, tak jsem zůstal na peróně sám. Vlak byl pryč, pan obrlajtnant i&#160;s&#160;kufry, i&#160;se všemi svýma, mýma dokumenty taky pryč, a&#160;já tu zůstal civět jako sirotek bez dokumentů.“</p>
			<p class="MLP-text para-style-override-1">Švejk podíval se tak dojemně něžně na poručíka, že tomu bylo teď úplně jasné, že je plnou pravdou, co zde slyší od toho chlapa, dělajícího takový dojem pitomce od narození.</p>
			<p class="MLP-text para-style-override-1">Poručík vyjmenoval nyní Švejkovi všechny vlaky, které po rychlíku odjely do Budějovic, a&#160;položil mu otázku, proč zmeškal ty vlaky.</p>
			<p class="MLP-text para-style-override-1">„Poslušně hlásím, pane lajtnant,“ odpověděl Švejk, dobromyslně se usmívaje, „že mne, mezitímco jsem čekal na ten nejbližší vlak, stihla ta nehoda, že jsem pil za stolem jedno pivo za druhým.“</p>
			<p class="MLP-text para-style-override-1">„Takového vola jsem neviděl,“ pomyslil si poručík, „přizná se ke všemu. Kolik už jsem jich tady měl, a&#160;každý zapíral, a&#160;tenhle si klidně řekne: ‚Zmeškal jsem všechny vlaky, poněvadž jsem pil jedno pivo za druhým.‘“ Tyto úvahy shrnul v&#160;jednu větu, s&#160;kterou se obrátil k&#160;Švejkovi: „Vy jste, chlape, degenerovanej. Víte, co je to, když se o&#160;někom řekne, že je degenerovaný?“</p>
			<p class="MLP-text para-style-override-1">„U&#160;nás na rohu Bojiště a&#160;Kateřinský ulice, poslušně hlásím, pane lajtnant, byl taky jeden degenerovanej člověk. Jeho otec byl jeden polskej hrabě a&#160;matka byla porodní bábou. Von met ulice a&#160;jinak si po kořalnách nenechal říkat než pane hrabě.“</p>
			<p class="MLP-text para-style-override-1">Poručík uznal za dobré nějakým způsobem už to všechno ukončit, proto řekl důrazně:</p>
			<p class="MLP-text para-style-override-1">„Tak vám říkám, vy hlupáku, paznehte, že půjdete k&#160;pokladně, koupíte si lístek a&#160;pojedete do Budějovic. Jestli vás ještě tady uvidím, tak s&#160;vámi zatočím jako s&#160;dezertýrem. Abtreten!“</p>
			<p class="MLP-text para-style-override-1">Poněvadž se Švejk nehýbal a&#160;stále držel ruku na štítku čepice, poručík zařval:</p>
			<p class="MLP-text para-style-override-1">„Marsch hinaus, neslyšel jste abtreten? Korporál Palánek, vezměte toho chlapa blbého ke kase a&#160;kupte mu lístek do Českých Budějovic!“</p>
			<p class="MLP-text para-style-override-1">Desátník Palánek se za chvíli objevil opět v&#160;kanceláři. Po­otevřenými dveřmi nakukovala za Palánkem dobromyslná tvář Švejkova.</p>
			<p class="MLP-text para-style-override-1">„Co zas je?“</p>
			<p class="MLP-text para-style-override-1">„Poslušně hlásím, pane lajtnant,“ tajemně zašeptal desátník Palánek, „von nemá peníze na dráhu a&#160;já taky ne. Zadarmo ho nechtějí vozit, poněvadž nemá jako ty vojenský dokumenty, že jede k&#160;pluku.“</p>
			<p class="MLP-text para-style-override-1">Poručík dlouho nedal na sebe čekat se šalamounským rozřešením trudné otázky.</p>
			<p class="MLP-text para-style-override-1">„Tak ať jde pěšky,“ rozhodl, „ať ho zavřou u&#160;pluku, že se opozdil; kdo se s&#160;ním tady bude tahat.“</p>
			<p class="MLP-text para-style-override-1">„Nic platno, kamaráde,“ řekl desátník Palánek k&#160;Švejkovi, když vyšel z&#160;kanceláře, „musíš jít, holenku, pěšky do Budějovic. Máme tam na vachcimře veku komisárku, tak ti ji dáme na cestu.“</p>
			<p class="MLP-text para-style-override-1">A&#160;za půl hodiny, když Švejka napojili ještě černou kávou a&#160;dali mu kromě komisárku balíček vojenského tabáku na cestu k&#160;regimentu, vyšel Švejk z&#160;Tábora za tmavé noci, kterou zněl jeho zpěv.</p>
			<p class="MLP-text para-style-override-1">Zpíval si starou vojenskou píseň:</p>
			<p class="MLP-verse--I---12-12 para-style-override-1">„Když jsme táhli k&#160;Jaroměři,<br/>ať si nám to kdo chce věří…“</p>
			<p class="MLP-text para-style-override-1">A&#160;čertví jak se to stalo, že dobrý voják Švejk místo na jih k&#160;Budějovicům šel pořád rovně na západ.</p>
			<p class="MLP-text para-style-override-1">Šel sněhy silnice, ve mraze, zahalen v&#160;svůj vojenský plášť, jako poslední z&#160;gardy Napoleonovy vracející se z&#160;výpravy na Moskvu, s&#160;tím toliko rozdílem, že si zpíval vesele:</p>
			<p class="MLP-verse--I---12-12 para-style-override-1">„Já jsem si vyšel na špacír<br/>do háje zelenýho.“</p>
			<p class="MLP-text para-style-override-1">A&#160;v&#160;zasněžených lesích v&#160;nočním tichu hučelo to ozvěnou, až se po vesnicích rozštěkali psi.</p>
			<p class="MLP-text para-style-override-1">Když ho zpěv omrzel, sedl si Švejk na hromádku štěrku, zapálil si dýmku a&#160;odpočinuv si šel dál, vstříc novým dobrodružstvím budějovické anabaze.</p>
		</div>
</body>
</html>