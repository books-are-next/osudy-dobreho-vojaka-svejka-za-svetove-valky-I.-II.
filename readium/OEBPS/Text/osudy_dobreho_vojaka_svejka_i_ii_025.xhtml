<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>osudy_dobreho_vojaka_svejka_i_ii-22</title>
		<link href="../Styles/osudy_dobr_idstyles.css" rel="stylesheet" type="text/css"/>
	</head>
	<body id="osudy_dobreho_vojaka_svejka_i_ii" xml:lang="cs-CZ">
		<div>
			<p id="toc_marker-4-2" class="MLP-uroven2-kapitola para-style-override-1">2. <br/>Švejkova budějovická anabaze</p>
			<p class="MLP-text-bez1radku para-style-override-1">Starověký válečník Xenofón prošel celou Malou Asii a&#160;byl bůhvíkde bez mapy. Staří Gótové dělali své výpravy také bez topografické znalosti. Mašírovat pořád kupředu, tomu se říká anabaze. Prodírat se neznámými krajinami. Být obklíčený nepřáteli, kteří číhají na nejbližší příležitost, aby ti zakroutili krk. Když má někdo dobrou hlavu, jako ji měl Xenofón nebo všichni ti loupežní kmenové, kteří přišli do Evropy až bůhvíodkud od Kaspického nebo Azovského moře, dělá pravé divy na pochodu.</p>
			<p class="MLP-text para-style-override-1">Tam někde na severu u&#160;Galského moře, kam až se také dostaly římské legie Caesarovy bez mapy, řekly si jednou, že se zas vrátí a&#160;pomašírujou jinou cestou, aby ještě víc toho užily, do Říma. A&#160;dostaly se tam také. Od té doby se říká patrně, že všechny cesty vedou do Říma.</p>
			<p class="MLP-text para-style-override-1">Stejně vedou také všechny cesty do Českých Budějovic. O&#160;čemž byl plnou měrou přesvědčen dobrý voják Švejk, když místo budějovického kraje uviděl vesnice milevského.</p>
			<p class="MLP-text para-style-override-1">Šel však nepřetržitě dál, neboť žádnému dobrému vojákovi nemůže vadit takové Milevsko, aby přece jednou nedošel do Českých Budějovic.</p>
			<p class="MLP-text para-style-override-1">A&#160;tak Švejk se objevil na západ od Milevska v&#160;Květově, když již vystřídal všechny vojenské písně, které znal o&#160;mašírování vojáků, takže byl nucen začít znova před Květovem s&#160;písní:</p>
			<p class="MLP-verse--I---12-12 para-style-override-1">„Když jsme mašírovali,<br/>všechny holky plakaly…“</p>
			<p class="MLP-text para-style-override-1">Nějaká stará babička, která vracela se z&#160;kostela, zavedla na cestě od Květova do Vráže, což je neustále západním směrem, řeč se Švejkem křesťanským pozdravem:</p>
			<p class="MLP-text para-style-override-1">„Dobrý poledne, vojáčku, kampak máte namíříno?“</p>
			<p class="MLP-text para-style-override-1">„Ale jdu vám, matičko, do Budějovic k&#160;regimentu,“ odpověděl Švejk, „do tej války.“</p>
			<p class="MLP-text para-style-override-1">„Ale to jdou špatně, vojáčku,“ ulekaně řekla babička, „to tam nikdy nepřijdou tímhle směrem přes Vráž, kdyby šli pořád rovně, tak přijdou na Klatovy.“</p>
			<p class="MLP-text para-style-override-1">„Já myslím,“ řekl Švejk odevzdaně, „že se i&#160;z&#160;Klatov člověk dostane do Budějovic. Je to pravda pěkná procházka, když člověk spěchá k&#160;svýmu regimentu, aby neměl ještě ke všemu za tu svou dobrou vůli bejt včas na místě nějaký nepříjemnosti.“</p>
			<p class="MLP-text para-style-override-1">„U&#160;nás byl taky jeden takovej nezbeda. Ten měl ject do Plzně k&#160;landvér, nějakej Toníček Mašků,“ povzdechla si babička, „von je vod mojí neteře příbuznej, a&#160;vodjel. A&#160;za tejden už ho hledali četníci, že nepřijel ku svýmu regimentu. A&#160;ještě za tejden se vobjevil u&#160;nás v&#160;civilu, že prej je puštěnej domů na urláb. Tak šel starosta na četnictvo, a&#160;voni ho z&#160;toho urlábu vyzdvihli. Už psal z&#160;fronty, že je raněnej, že má nohu pryč.“</p>
			<p class="MLP-text para-style-override-1">Babička zadívala se na Švejka soustrastněj:</p>
			<p class="MLP-text para-style-override-1">„Tamhle, vojáčku, v&#160;tom lesejčku počkají, já jim vod nás přinesu brambůrku, vona vás zahřeje. Je tá chalupa naše vodtuď vidět, právě za lesejčkem trochu vpravo. Přes tu naši vesnici Vráž nemůžou jít, tam jsou četníci jako vostříži. Dají se potom z&#160;lesejčka na Malčín. Vodtamtuď se vyhnou, vojáčku, Čížovej. Tam jsou četníci rasi a&#160;chytají dezentýry. Jdou přímo přes les na Sedlec u&#160;Horažďovic. Tam je moc hodnej četník, ten propustí každýho přes vesnici. Mají s&#160;sebou nějaký papíry?“</p>
			<p class="MLP-text para-style-override-1">„Nemám, matičko!“</p>
			<p class="MLP-text para-style-override-1">„Tak ani tam nechodějí, jdou raději na Radomyšl, ale hledějí tam přijít kvečeru, to jsou všichni četníci v&#160;hospodě. Tam najdou v&#160;Dolejší ulici za Floriánkem takovej domek, dole modře natřenej, a&#160;ptají se tam na pantátu Melichárka. To je můj bratr. Že ho pozdravuju, a&#160;von jim už ukáže, kudy se jde na ty Budějovice.“</p>
			<p class="MLP-text para-style-override-1">V&#160;lesíku čekal Švejk na babičku přes půl hodiny, a&#160;když se zahřál bramborovou polévkou, kterou mu přinesla chudák stará v&#160;hrnci ovázaném polštářem, aby nevystydla, vytáhla ze šátku krajíc chleba a&#160;kus špeku, zastrčila to všechno Švejkovi do kapes, pokřižovala ho a&#160;řekla, že má tam dva vnuky.</p>
			<p class="MLP-text para-style-override-1">Nato ještě důkladně mu opakovala, přes které vesnice má jít, kterým se má vyhnout. Nakonec vytáhla z&#160;kapsáře u&#160;jupky korunu, aby si koupil v&#160;Malčíně kořalku na cestu, poněvadž do Radomyšle je dlouhá míle.</p>
			<p class="MLP-text para-style-override-1">Od Čížové šel Švejk dle rady babičky na Radomyšl na východ a&#160;pomyslil si, že se musí dostat do těch Budějovic z&#160;každé světové strany, ať je to jakákoliv.</p>
			<p class="MLP-text para-style-override-1">Z&#160;Malčína šel s&#160;ním starý harmonikář, kterého našel tam Švejk v&#160;hospodě, když si kupoval kořalku na tu dlouhou míli k&#160;Radomyšli.</p>
			<p class="MLP-text para-style-override-1">Harmonikář považoval Švejka za dezertýra a&#160;radil mu, aby šel s&#160;ním do Horažďovic, že tam má provdanou dceru, jejíž muž je taky dezertýr. Harmonikář v&#160;Malčíně očividně přebral.</p>
			<p class="MLP-text para-style-override-1">„Má svýho muže už dva měsíce schovanýho v&#160;chlívě,“ přemlouval Švejka, „tak tebe tam taky schová a&#160;vy tam budete až do konce války. A&#160;když tam budete dva, tak vám nebude smutno.“</p>
			<p class="MLP-text para-style-override-1">Po zdvořilém odmítnutí Švejkově velice se rozčílil a&#160;dal se nalevo do polí, vyhrožuje Švejkovi, že ho jde udat na četnictvo do Čížový.</p>
			<p class="MLP-text para-style-override-1">V&#160;Radomyšli Švejk našel kvečeru na Dolejší ulici za Floriánkem pantátu Melichárka. Když vyřídil mu pozdrav od jeho sestry ze Vráže, nijak to na pantátu neúčinkovalo.</p>
			<p class="MLP-text para-style-override-1">Chtěl neustále na Švejkovi papíry. Byl to nějaký předpojatý člověk, poněvadž mluvil neustále něco o&#160;raubířích, syčácích a&#160;zlodějích, kterých se síla potlouká po celém píseckém kraji.</p>
			<p class="MLP-text para-style-override-1">„Uteče to z&#160;vojny, sloužit to tam nechce, a&#160;tak to chodí po celým vokolí, a&#160;kde může, tak to krade,“ důrazně řekl Švejkovi do očí, „každej z&#160;nich vypadá, jako kdyby neuměl pět počítat.&#160;– Jó, ba jó, pro pravdu se lidi nejvíc hněvají,“ dodal, když Švejk se zvedal z&#160;lavice, „kdyby takovej člověk měl čistý svědomí, tak sedí a&#160;dá si prozkoumat papíry. Když je ale nemá…“</p>
			<p class="MLP-text para-style-override-1">„Tak spánembohem, dědečku.“</p>
			<p class="MLP-text para-style-override-1">„I&#160;spánembohem a&#160;podruhý si přijdou na hloupějšího.“</p>
			<p class="MLP-text para-style-override-1">Když Švejk vyšel do tmy, pobručoval si dědek ještě hezkou chvíli:</p>
			<p class="MLP-text para-style-override-1">„Jde prej do Budějovic k&#160;svýmu regimentu. Z&#160;Tábora. A&#160;to jde, rošťák, napřed do Horažďovic a&#160;pak teprve na Písek. Dyť von dělá cestu kolem světa.“</p>
			<p class="MLP-text para-style-override-1">Švejk šel opět hnedle celou noc, až někde u&#160;Putimě našel v&#160;poli stoh. Odhrabal si slámu a&#160;slyšel zcela blízko sebe hlas:</p>
			<p class="MLP-text para-style-override-1">„Vod kterýho regimentu? Kam se neseš?“</p>
			<p class="MLP-text para-style-override-1">„Vod 91. do Budějovic.“</p>
			<p class="MLP-text para-style-override-1">„Kam bys chodil?“</p>
			<p class="MLP-text para-style-override-1">„Já tam mám svýho obrlajtnanta.“</p>
			<p class="MLP-text para-style-override-1">Bylo slyšet, že se vedle blízko nesměje jen jeden, ale tři. Když se smích utišil, optal se Švejk, od jakého regimentu jsou oni. Zjistil, že dva jsou od 35. a&#160;jeden že je od dělostřelectva, taktéž z&#160;Budějovic.</p>
			<p class="MLP-text para-style-override-1">Pětatřicátníci že utekli před marškou před měsícem a&#160;dělostřelec že je od samé mobilizace na cestách. Je odtud z&#160;Putimě a&#160;stoh že patří jemu. Na noc vždy spí ve stohu. Včera je našel v&#160;lese, tak je vzal k&#160;sobě do svého stohu.</p>
			<p class="MLP-text para-style-override-1">Všichni měli naději, že válka musí za měsíc, dva skončit. Měli představu, že Rusové už jsou za Budapeští a&#160;na Moravě. Všeobecně se to v&#160;Putimi povídá. K&#160;ránu, ještě než se rozední, přinese panímáma dragounova snídani. Pětatřicátníci půjdou potom na Strakonice, poněvadž jeden z&#160;nich má tam tetu a&#160;ta zas má v&#160;horách za Sušicí nějakého známého, který má pilu, a&#160;tam že budou dobře schováni.</p>
			<p class="MLP-text para-style-override-1">„A&#160;ty vod jednadevadesátýho, jestli chceš,“ vybídli Švejka, „můžeš jít taky s&#160;námi. Vyser se na svýho obrlajtnanta.“</p>
			<p class="MLP-text para-style-override-1">„To nejde jen tak zlehka,“ odpověděl Švejk a&#160;zabořil se, zalezl hluboko do stohu.</p>
			<p class="MLP-text para-style-override-1">Když se ráno probudil, byli již všichni pryč a&#160;někdo mu, patrně dragoun, položil k&#160;nohám krajíc chleba na cestu.</p>
			<p class="MLP-text para-style-override-1">Švejk šel lesy a&#160;u&#160;Štěkna setkal se s&#160;vandrákem, starým chlapíkem, který ho uvítal jako starého kamaráda douškem kořalky.</p>
			<p class="MLP-text para-style-override-1">„V&#160;tomhle nechoď,“ poučoval Švejka, „to by se ti ta vojenská uniforma mohla někdy setsakramentsky vyplatit. Teď je všude plno četníků a&#160;žebrat v&#160;tomhle nemůžeš. Po nás ovšem dnes četníci už nejdou jako jindy, teď hledají jenom vás.&#160;– Jenom vás hledají,“ opakoval s&#160;takovou přesvědčivostí, že Švejk si umínil, že mu raději nebude nic říkat o&#160;91.&#160;regimentu. Ať ho má za toho, jak si myslí. Nač kazit iluze dobrému starému chlapovi.</p>
			<p class="MLP-text para-style-override-1">„A&#160;kam máš naměříno?“ otázal se vandrák po chvíli, když si oba zapálili dýmky a&#160;pomalu obcházeli vesnici.</p>
			<p class="MLP-text para-style-override-1">„Do Budějovic.“</p>
			<p class="MLP-text para-style-override-1">„Prokristapána,“ lekl se vandrák, „tam tě sbalejí za minutu. Ani se nevohřeješ. Civil musíš mít celej rozflákanej, musíš chodit a&#160;dělat ze sebe chromajzla. Neboj se ale nic, teď půjdem na Strakonice, Volyň, Dub, a&#160;to by v&#160;tom byl čert, abychom nějakej civil nesehnali. Tam u&#160;Strakonic jsou ještě takoví moc blbí a&#160;poctiví lidi, že ti nechají ještě leckdes přes noc votevříno a&#160;ve dne to vůbec nezamykají. Jdou někam teď v&#160;zimě k&#160;sousedovi si popovídat a&#160;ty máš civil hned. Co ty potřebuješ? Boty máš, tak jen něco přes sebe. Vojenskej mantl je starej?“</p>
			<p class="MLP-text para-style-override-1">„Starej.“</p>
			<p class="MLP-text para-style-override-1">„Tak ten si nech. V&#160;tom se na venkově chodí. Potřebuješ kalhoty a&#160;kabát. Až budeme mít ten civil, tak kalhoty a&#160;kabát prodáme židovi Herrmanovi ve Vodňanech. Ten kupuje všechno erární a&#160;zas to prodává po vesnicích.&#160;– Dnes půjdeme na Strakonice,“ rozvinoval dál svůj plán. „Odtud čtyry hodiny je starej švarcenberskej ovčín. Je tam můj jeden známej ovčák, taky už starej dědek, tam zůstaneme přes noc a&#160;ráno se potáhnem na Strakonice, splašit tam někde ve vokolí ten civil.“</p>
			<p class="MLP-text para-style-override-1">V&#160;ovčíně našel Švejk příjemného dědečka, který pamatoval, jak zas jeho dědeček vypravoval o&#160;francouzských vojnách. Byl asi o&#160;dvacet let starší starého vandráka, a&#160;proto mu říkal jako Švejkovi: hochu.</p>
			<p class="MLP-text para-style-override-1">„Tak vidíte, hoši,“ vykládal, když seděli kolem pece, ve které se vařily brambory na loupačku, „tenkrát můj dědeček taky dezertýroval jako ten tvůj voják. Ale dopadli ho ve Vodňanech a&#160;tak mu rozsekali prdel, že z&#160;ní cáry lítaly. A&#160;to moh ještě mluvit o&#160;štěstí. Z&#160;Ražic za Protivínem syn Jarešův, dědeček starýho Jareše, baštýře, dostal za zběhnutí prach a&#160;volovo v&#160;Písku. A&#160;před tím, než ho stříleli na píseckých šancích, běžel ulicí vojáků a&#160;dostal šest set ran holema, takže smrt byla pro něho vodlehčením a&#160;vykoupením.&#160;– A&#160;kdypak ty jsi prch?“ obrátil se uplakanýma očima na Švejka.</p>
			<p class="MLP-text para-style-override-1">„Po mobilizaci, jak nás vodvedli do kasáren,“ odpověděl Švejk, pochopuje, že uniforma starému ovčákovi nemůže zklamat důvěru.</p>
			<p class="MLP-text para-style-override-1">„Přelez jsi zeď?“ zvědavě otázal se ovčák, maje patrně v&#160;paměti, jak vypravoval jeho dědeček, jak lezl také přes zeď kasáren.</p>
			<p class="MLP-text para-style-override-1">„Jinudy nešlo, dědečku.“</p>
			<p class="MLP-text para-style-override-1">„A&#160;varta byla silná a&#160;střílela?“</p>
			<p class="MLP-text para-style-override-1">„Ano, dědečku.“</p>
			<p class="MLP-text para-style-override-1">„A&#160;kam teď máš namíříno?“</p>
			<p class="MLP-text para-style-override-1">„Ale chyt ho rapl,“ odpověděl za Švejka vandrák, „chce mermomocí do Budějovic. To víš, člověk mladej, nerozumnej, sám leze do svý zkázy. Já ho trochu musím vzít do školy. Nějakej civil splašíme a&#160;už to půjde v&#160;pořádku. Do jara se nějak protlučeme a&#160;potom půjdem někam dělat k&#160;sedlákovi. Letos bude veliká nouze vo lidi, hlad, a&#160;vypravuje se, že letos budou vodvádět všechny vandráky na polní práce. Tak si myslím, radši jít potom dobrovolně. Lidí bude málo. Budou vytlučeni.“</p>
			<p class="MLP-text para-style-override-1">„To myslíš,“ otázal se ovčák, „že to letos neskončí? A&#160;máš, hochu, pravdu! Byly už dlouhý vojny. Ta napolionská, potom, jak nám vypravovávali, švédský vojny, sedmiletý vojny. A&#160;lidi si ty vojny zasloužili. Dyť se pánbůh už na to nemoh dívat, jak to všechno zpejchlo. Už jim ani to skopový maso nešlo pod fousy, už vám ho, hoši, nechtěli žrát. Jindá sem chodívali procesím, abych jim nějakýho toho skopce prodal pod rukou, ale poslední léta žrali by byli jen samý vepřový, drůbež, všechno máslem nebo sádlem maštěný. Tak se pánbůh na ně rozhněval pro tu jejich pejchu a&#160;voni zas přijdou k&#160;sobě, až budou si vařit lebedu, jako to bejvalo za napolionský vojny. Dyť vona i&#160;ta naše vrchnost už roupama nevěděla co dělat. Starej pán kníže Švarcenberk, ten jezdil jen v&#160;takovým kočáře, a&#160;ten mladej knížecí smrkáč smrdí samým automobilem. Von mu pánbůh taky ten benzín vomaže vo hubu.“</p>
			<p class="MLP-text para-style-override-1">Voda na bramborách vařících se v&#160;peci bublala a&#160;starý ovčák po krátké pomlčce řekl prorocky:</p>
			<p class="MLP-text para-style-override-1">„A&#160;von tu vojnu náš císař pán nevyhraje. To není žádný nadšení do války, poněvadž von, jak říká pan učitel ze Strakonic, se nedal korunovat. Ať si maže teď, jak se říká, komu chce med kolem huby. Když jsi, lumpe starej, slíbil, že se dáš korunovat, tak jsi měl držet slovo.“</p>
			<p class="MLP-text para-style-override-1">„Může bejt,“ zmínil se vandrák, „že von teď to nějak udělá.“</p>
			<p class="MLP-text para-style-override-1">„Na to se mu, hochu, teď každej vykašle,“ rozdrážděně promluvil ovčák, „máš bejt při tom, když se sejdou sousedi dole ve Skočicích. Každej tam má někoho, a&#160;to bys viděl, jak ti mluvějí. Po tejhle válce že prej bude svoboda, nebude ani panskejch dvorů, ani císařů a&#160;knížecí statky že se vodeberou. Už taky kvůli takovej jednej řeči vodvedli četníci nějakýho Kořínka, že prej jako pobuřuje. Jó, dneska mají právo četníci.“</p>
			<p class="MLP-text para-style-override-1">„Voni ho měli i&#160;dřív,“ ozval se vandrák, „já pamatuju, že na Kladně bejval četnickým rytmistrem nějakej pan Rotter. Von nám najednou začal pěstovat tyhlety, jak jim říkají, policejní psy tý vlčí povahy, že všechno vyslídějí, když jsou vyučení. A&#160;měl ten pan rytmistr na Kladně těch svejch psích učeníků plnou prdel. Měl pro ně zvláštní domek, kde ti psi žili jako hrabata. A&#160;von si najednou vzpomněl, že bude s&#160;těma psema dělat pokusy na nás, na ubohejch vandrákách. Tak dal rozkaz, aby četnictvo po celým Kladencku sbíralo houževnatě vandráky a&#160;dodávalo je přímo do jeho rukouch. Já tak jednou štrekuju si to vod Lán a&#160;míhám se dost hluboko lesem, ale co platný, na tu hájovnu, kam jsem měl zamíříno, už jsem nedošel, už mě měli a&#160;vodváděli k&#160;panu rytmistrovi. A&#160;to si, lidičky, ani dobře nemůžete rozvážit a&#160;uvážit, co jsem u&#160;toho pana rytmistra s&#160;těma psema zkusil. Napřed mě dal všema vočichat, potom jsem musel lézt po žebříku, a&#160;když už jsem byl nahoře, tak pustili takovou jednu potvoru za mnou na žebřík a&#160;vona mě, bestie, vodnesla ze žebříku na zem, tam si na mne klekla a&#160;vrčela a&#160;cenila mně zuby do vobličeje. Potom tu potvoru vodvedli a&#160;mně řekli, abych se někde schoval, že můžu jít, kam chci. Vzal jsem to k&#160;údolí Kačáku do lesů, do jedný rokle, a&#160;za půl hodiny byli už dva ty vlčáci u&#160;mne, povalili mne, a&#160;zatímco jeden mne držel za krk, ten druhej běžel do Kladna, a&#160;za hodinu přišel sám pan rytmistr Rotter ke mně s&#160;četníky, zavolal na psa a&#160;dal mně pětikorunu a&#160;povolení, že můžu po celý dva dny na Kladencku žebrat. Ale kdepak já, běžel jsem, jako když mně hlavu zapálí, na Berounsko a&#160;víckrát jsem se na Kladencku neukázal. Tomu se vyhýbali všichni vandráci, poněvadž na všech dělal ten pan rytmistr svý pokusy. Von měl vůbec ty psy děsně rád. Vypravovali na četnických stanicích, že když von přišel na inspekci, tak kde viděl vlčáka, že tam vůbec inspekci nedělal a&#160;jen celej den s&#160;vachmistrem z&#160;radosti chlastal.“</p>
			<p class="MLP-text para-style-override-1">A&#160;zatímco ovčák cedil brambory a&#160;nalíval do mísy kyselé ovčí mléko, dělil se dál vandrák se svými vzpomínkami na četnické právo:</p>
			<p class="MLP-text para-style-override-1">„V&#160;Lipnici bejval jeden strážmistr dole pod hradem. Bydlel přímo na četnické stanici a&#160;já, dobrák stará, pořád jsem byl všude v&#160;tý domněnce, že četnická stanice musí být přece někde na vystrčeným místě, jako na náměstí nebo podobně, a&#160;ne někde v&#160;zastrčenej uličce. Tak beru ty kraje městečka a&#160;nedívám se na nápisy. Beru to dům od domu, až přijdu v&#160;jednom takovým baráčku do prvního poschodí, votevřu dveře a&#160;voznámím se: ‚Poníženě prosím, chudý vandrovní.‘ Jó, panečku! Nohy mně zdřevěněly. Vona to četnická stanice. Pušky u&#160;stěny, krucifix na stole, lejstra na almárce, císař pán kouká zrovna na mě nad stolem. A&#160;nežli jsem moh něco bleptnout, přiskočil ke mně vachmajstr a&#160;dal mně takovou facku v&#160;těch dveřích, že jsem po těch dřevěnejch schodech letěl až dolů a&#160;nezastavil jsem se až v&#160;Kejžlicích. To je četnický právo.“</p>
			<p class="MLP-text para-style-override-1">Dali se do jídla a&#160;šli brzy spát v&#160;teplé sednici, rozloženi po lavicích.</p>
			<p class="MLP-text para-style-override-1">V&#160;noci Švejk tiše se oblékl a&#160;vyšel ven. Vycházel měsíc na východě a&#160;v&#160;jeho probouzejícím se světle kráčel Švejk na východ, opakuje si:</p>
			<p class="MLP-text para-style-override-1">„To přece není možný, abych se do těch Budějovic nedostal.“</p>
			<p class="MLP-text para-style-override-1">Poněvadž napravo, když sestoupil z&#160;lesů, bylo vidět nějaké město, zabočil Švejk severněji, pak na jih, kde opět bylo vidět nějaké město. (Byly to Vodňany.) Vyhnul se mu obratně cestou přes luka a&#160;ranní slunce uvítalo ho v&#160;zasněžených stráních nad Protivínem.</p>
			<p class="MLP-text para-style-override-1">„Stále kupředu,“ řekl si dobrý voják Švejk, „povinnost volá. Do Budějovic se dostat musím.“</p>
			<p class="MLP-text para-style-override-1">A&#160;nešťastnou náhodou místo od Protivína na jih na Budějovice Švejkovy kroky zaměřily k&#160;severu na Písek.</p>
			<p class="MLP-text para-style-override-1">K&#160;polednímu uviděl Švejk před sebou nějakou vesnici. Sestupuje z&#160;malého návrší, pomyslil si Švejk:</p>
			<p class="MLP-text para-style-override-1">„Takhle dál už to nejde, zeptám se, kudy se jde do těch Budějovic.“</p>
			<p class="MLP-text para-style-override-1">A&#160;vcházeje do vesnice byl velice překvapen, vida označení vesnice na sloupu u&#160;prvního domku: Obec Putim.</p>
			<p class="MLP-text para-style-override-1">„Prokristapána,“ vzdychl Švejk, „tak jsem zas v&#160;Putimi, kde jsem spal ve stohu.“</p>
			<p class="MLP-text para-style-override-1">Pak ale už nebyl vůbec ničím překvapen, když za rybníčkem z&#160;bíle natřeného domku, na kterém visela slepice (jak někde říkali orlíčku), vystoupil četník, jako pavouk, když hlídá pavučinu.</p>
			<p class="MLP-text para-style-override-1">Četník šel přímo k&#160;Švejkovi a&#160;neřekl nic víc než:</p>
			<p class="MLP-text para-style-override-1">„Kampak?“</p>
			<p class="MLP-text para-style-override-1">„Do Budějovic k&#160;svýmu regimentu.“</p>
			<p class="MLP-text para-style-override-1">Četník se sarkasticky usmál:</p>
			<p class="MLP-text para-style-override-1">„Vy jdete přece od Budějovic. Máte ty vaše Budějovice už za sebou,“ a&#160;vtáhl Švejka do četnické stanice.</p>
			<p class="MLP-text para-style-override-1">Putimský četnický strážmistr byl znám po celém okolí, že jedná velice taktně a&#160;přitom bystře. Nikdy zadrženým nebo zatčeným nenadával, ale podroboval je takovému křížovému výslechu, že by se i&#160;nevinný přiznal.</p>
			<p class="MLP-text para-style-override-1">Dva četníci na stanici přizpůsobili se k&#160;němu a&#160;křížový výslech konal se vždy za úsměvu celého četnického personálu.</p>
			<p class="MLP-text para-style-override-1">„Kriminalistika záleží na chytrosti a&#160;vlídnosti,“ říkal vždy četnický strážmistr svým podřízeným, „řvát na někoho, to nemá žádný význam. Na delikventy a&#160;lidi podezřelé musí se jemně, ale přitom dbát na to, aby se utopili v&#160;přívalu otázek.“</p>
			<p class="MLP-text para-style-override-1">„Tak vás pěkně vítáme, vojáku,“ řekl četnický strážmistr, „sedněte si pěkně, beztoho jste se po cestě unavil, a&#160;vypravujte nám, kam jdete.“</p>
			<p class="MLP-text para-style-override-1">Švejk opakoval, že jde do Českých Budějovic k&#160;svému pluku.</p>
			<p class="MLP-text para-style-override-1">„Pak jste si ovšem spletl cestu,“ usměvavě řekl strážmistr, „poněvadž vy jdete od Českých Budějovic. O&#160;čemž vás mohu přesvědčit. Nad vámi visí mapa Čech. Tak se podívejte, vojáku. Od nás na jih je Protivín. Od Protivína na jih je Hluboká a&#160;od ní jižně jsou České Budějovice. Tak vidíte, že jdete ne do Budějovic, ale z&#160;Budějovic.“</p>
			<p class="MLP-text para-style-override-1">Strážmistr podíval se laskavě na Švejka, který klidně a&#160;důstojně řekl:</p>
			<p class="MLP-text para-style-override-1">„A&#160;přece jdu do Budějovic.“ Bylo to víc než Galileovo „A&#160;přece se točí!“ Poněvadž ten to musel říct patrně asi hodně vztekle.</p>
			<p class="MLP-text para-style-override-1">„Víte, vojáku,“ stále se stejnou vlídností mluvil k&#160;Švejkovi strážmistr, „já vám to vymluvím, a&#160;vy sám nakonec také přijdete k&#160;tomu názoru, že každé zapírání jen ztěžuje přiznání!“</p>
			<p class="MLP-text para-style-override-1">„To máte ouplnou pravdu,“ řekl Švejk, „každé zapírání ztěžuje přiznání a&#160;navopak.“</p>
			<p class="MLP-text para-style-override-1">„Tak vidíte, že sám, vojáku, také k&#160;tomu přijdete. Odpovězte mně dobrosrdečně, odkud jste vyšel, když jste šel do těch vašich Budějovic. Říkám schválně ‚vašich‘, poněvadž musí být patrně ještě jiné Budějovice, které leží někde severně od Putimi a&#160;doposud nejsou zaneseny na žádné mapě.“</p>
			<p class="MLP-text para-style-override-1">„Vyšel jsem z&#160;Tábora.“</p>
			<p class="MLP-text para-style-override-1">„A&#160;co jste dělal v&#160;Táboře?“</p>
			<p class="MLP-text para-style-override-1">„Čekal jsem na vlak do Budějovic.“</p>
			<p class="MLP-text para-style-override-1">„Proč jste nejel vlakem do Budějovic?“</p>
			<p class="MLP-text para-style-override-1">„Poněvadž jsem neměl lístek na dráhu.“</p>
			<p class="MLP-text para-style-override-1">„A&#160;proč vám, jako vojákovi, nedali vojenský lístek zadarmo?“</p>
			<p class="MLP-text para-style-override-1">„Poněvadž jsem při sobě neměl žádný dokumenty.“</p>
			<p class="MLP-text para-style-override-1">„Tady to je,“ řekl vítězoslavně četnický strážmistr k&#160;jednomu z&#160;četníků, „není tak hloupý, jak se dělá, začíná to pěkně zamotávat.“</p>
			<p class="MLP-text para-style-override-1">Strážmistr počal znova, jako by přeslechl poslední odpověď o&#160;dokumentech:</p>
			<p class="MLP-text para-style-override-1">„Vy jste tedy vyšel z&#160;Tábora. Kam jste tedy šel?“</p>
			<p class="MLP-text para-style-override-1">„Do Českých Budějovic.“</p>
			<p class="MLP-text para-style-override-1">Výraz tváře strážmistrovy nabyl trochu přísnosti a&#160;jeho zraky padly na mapu.</p>
			<p class="MLP-text para-style-override-1">„Můžete nám ukázat na mapě, kudy jste šel do těch Budějovic?“</p>
			<p class="MLP-text para-style-override-1">„Já si ta místa všechna nepamatuji a&#160;jenom na to se pamatuji, že jsem zde v&#160;Putimi byl už jednou.“</p>
			<p class="MLP-text para-style-override-1">Celý personál četnické stanice podíval se na sebe pátravě a&#160;strážmistr pokračoval:</p>
			<p class="MLP-text para-style-override-1">„V&#160;Táboře jste byl tedy na nádraží. Máte něco u&#160;sebe? Vyndejte to.“</p>
			<p class="MLP-text para-style-override-1">Když Švejka důkladně prošacovali a&#160;nenašli ničeho kromě dýmky a&#160;zápalek, otázal se strážmistr Švejka:</p>
			<p class="MLP-text para-style-override-1">„Řekněte mně, proč vůbec nic, ale prachnic u&#160;sebe nemáte?“</p>
			<p class="MLP-text para-style-override-1">„Poněvadž nic nepotřebuju.“</p>
			<p class="MLP-text para-style-override-1">„Ach, můj bože,“ vzdychl strážmistr, „je to s&#160;vámi trápení! Vy jste řekl, že jste byl v&#160;Putimi už jednou. Co jste zde tenkrát dělal?“</p>
			<p class="MLP-text para-style-override-1">„Šel jsem kolem Putimi do Budějovic.“</p>
			<p class="MLP-text para-style-override-1">„Tak vidíte, jak se pletete. Vy sám říkáte, že jste šel do Budějovic, a&#160;teď, jak jsme vás jistě přesvědčili, jdete od Budějovic.“</p>
			<p class="MLP-text para-style-override-1">„Patrně jsem musel udělat nějaký kruh.“</p>
			<p class="MLP-text para-style-override-1">Strážmistr opět vyměnil s&#160;celým personálem stanice významný pohled.</p>
			<p class="MLP-text para-style-override-1">„Ty vaše kruhy, to mně připadá, že se potloukáte po okolí. Zdržel jste se dlouho v&#160;Táboře na nádraží?“</p>
			<p class="MLP-text para-style-override-1">„Do odjezdu posledního vlaku do Budějovic.“</p>
			<p class="MLP-text para-style-override-1">„A&#160;co jste tam dělal?“</p>
			<p class="MLP-text para-style-override-1">„Rozmlouval s&#160;vojáky.“</p>
			<p class="MLP-text para-style-override-1">Nový velice významný pohled četnického strážmistra na personál.</p>
			<p class="MLP-text para-style-override-1">„A&#160;o&#160;čem jste kupříkladu rozmlouval a&#160;na co jste se jich tázal?“</p>
			<p class="MLP-text para-style-override-1">„Ptal jsem se jich, od jakého jsou pluku a&#160;kam jedou.“</p>
			<p class="MLP-text para-style-override-1">„Výborně. A&#160;neptal jste se jich, kolik mužstva má kupříkladu pluk a&#160;jak se rozděluje?“</p>
			<p class="MLP-text para-style-override-1">„To jsem se neptal, poněvadž to už dávno vím nazpaměť.“</p>
			<p class="MLP-text para-style-override-1">„Vy jste tedy dokonale informován o&#160;složení našeho vojska?“</p>
			<p class="MLP-text para-style-override-1">„Zajisté, pane strážmistře.“</p>
			<p class="MLP-text para-style-override-1">A&#160;poslední trumf vyhodil strážmistr, vítězoslavně rozhlížeje se na své četníky:</p>
			<p class="MLP-text para-style-override-1">„Umíte rusky?“</p>
			<p class="MLP-text para-style-override-1">„Neumím.“</p>
			<p class="MLP-text para-style-override-1">Strážmistr pokynul závodčímu, a&#160;když oba vyšli do vedlejší komnaty, strážmistr s&#160;nadšením úplného svého vítězství a&#160;jistoty prohlásil, mna si ruce:</p>
			<p class="MLP-text para-style-override-1">„Slyšeli to? Neumí rusky! Chlap všemi mastmi mazaná! Všechno přiznal, až to nejdůležitější nepřiznal. Zítra ho budeme lifrovat do Písku, k&#160;panu okresnímu. Kriminalistika záleží na chytrosti a&#160;vlídnosti. Viděli to, jak jsem ho utopil přívalem otázek. Kdo by si to byl o&#160;něm myslel. Vypadá tak pitomě a&#160;hloupě, ale na takové lidi se právě musí zchytra. Teď ho někam usaďte a&#160;já půjdu sepsat o&#160;tom protokol.“</p>
			<p class="MLP-text para-style-override-1">A&#160;ještě odpůldne kvečeru četnický strážmistr sepisoval s&#160;líbezným úsměvem protokol, v&#160;němž v&#160;každé větě objevovalo se slovo <span class="MLP-znak-kurziva-11b">spionageverdächtig</span>.</p>
			<p class="MLP-text para-style-override-1">Četnickému strážmistrovi Flanderkovi se situace, čím déle psal tou podivnou úřední němčinou, vyjasňovala, a&#160;když skončil: „So melde ich gehorsam, wird der feindliche Offizier heutigen Tages, nach Bezirksgendarmeriekommando Písek, überliefert,“ usmál se na své dílo a&#160;zavolal na četnického závodčího:</p>
			<p class="MLP-text para-style-override-1">„Dali tomu nepřátelskému důstojníkovi něco jíst?“</p>
			<p class="MLP-text para-style-override-1">„Podle vašeho nařízení, pane vachmajstr, zaopatřujeme stravou jen ty, kteří jsou předvedeni a&#160;vyslechnuti do dvanácti hodin.“</p>
			<p class="MLP-text para-style-override-1">„Tohle je velká výjimka,“ důstojně řekl strážmistr, „to je nějaký vyšší důstojník, nějaký štábní. To víte, že Rusové na špionáž sem nepošlou nějakého frajtra. Pošlou mu do hospody Na kocourku pro nějaký oběd. Jestli už nic není, ať uvaří něco. Potom ať uvaří čaj s&#160;rumem a&#160;to všechno ať sem pošlou. Neříkají nic, pro koho to je. Vůbec nezmiňujou se nikomu, koho u&#160;nás máme. To je vojenské tajemství. A&#160;co teď dělá?“</p>
			<p class="MLP-text para-style-override-1">„Poprosil o&#160;trochu tabáku, sedí na vachcimře a&#160;tváří se tak spokojeně, jako kdyby seděl doma. ‚Máte tady hezký teploučko,‘ povídá, ‚a&#160;kamna vám nekouřejí? Mně se tady u&#160;vás moc líbí. A&#160;kdyby vám kamna kouřila, tak dejte protáhnout komín. Ale až odpůldne, ale nikdy ne, když stojí slunce nad komínem.‘“</p>
			<p class="MLP-text para-style-override-1">„Je to ale rafinovanost od něho,“ hlasem plným nadšení řekl strážmistr, „dělá, jako by se ho to netýkalo. A&#160;přece ví, že bude zastřelen. Takového člověka si musíme vážit, třeba je náš nepřítel. Takový člověk jde na jistou smrt. Nevím, jestli bychom to dovedli my. Třebas bychom zakolísali, popustili. Ale on klidně sedí a&#160;říká: ‚Máte tady hezky teploučko a&#160;kamna vám nekouřejí.‘ To jsou, pane závodčí, povahy. K&#160;tomu je třeba ocelových nervů u&#160;takového člověka, sebezapírání, tvrdosti a&#160;nadšení. Kdyby bylo v&#160;Rakousku takové nadšení… ale nechme toho raději. I&#160;u&#160;nás jsou nadšenci. Četli v&#160;Národní politice o&#160;tom obrlajtnantovi Bergrovi od dělostřelectva, který si vylezl na vysokou jedli a&#160;zřídil si tam na větvi beobachtungspunkt? Jak naši ustoupili a&#160;on už nemohl slézt, jinak by byl upadl do zajetí. Tak čekal, až naši zas nepřítele zaženou, a&#160;celých čtrnáct dní to trvalo, než se toho dočkal. Celých čtrnáct dní byl nahoře na stromě, a&#160;aby nezemřel hlady, ohlodal celý vršek a&#160;živil se větvičkami a&#160;jehličím. A&#160;když naši přišli, byl tak zesláblý, že se už nemohl na stromě udržet, spadl dolů a&#160;zabil se. Byl po smrti vyznamenán zlatou záslužnou medailí za chrabrost.“</p>
			<p class="MLP-text para-style-override-1">A&#160;strážmistr vážně dodal:</p>
			<p class="MLP-text para-style-override-1">„To je obětavost, pane závodčí, to je hrdinství.&#160;– Vida, jak jsme se zas rozpovídali, doběhnou teď objednat ten oběd a&#160;pošlou ho zatím ke mně.“</p>
			<p class="MLP-text para-style-override-1">Závodčí přivedl Švejka a&#160;strážmistr mu přátelsky kynul, aby si sedl, a&#160;počal se ho zprvu vyptávat, má-li rodiče.</p>
			<p class="MLP-text para-style-override-1">„Nemám.“</p>
			<p class="MLP-text para-style-override-1">Strážmistrovi ihned napadlo, že je to lepší, aspoň nebude toho nešťastníka nikdo oplakávat. Zadíval se přitom do dobrácké tváře Švejkovy a&#160;zaklepal mu náhle v&#160;záchvatu dobromyslnosti na rameno, naklonil se k&#160;němu a&#160;optal se ho otcovským tónem:</p>
			<p class="MLP-text para-style-override-1">„Nu, a&#160;jak se vám v&#160;Čechách líbí?“</p>
			<p class="MLP-text para-style-override-1">„Mně se všude v&#160;Čechách líbí,“ odpověděl Švejk, „na svej cestě našel jsem všude velice dobrý lidi.“</p>
			<p class="MLP-text para-style-override-1">Strážmistr přitakal hlavou:</p>
			<p class="MLP-text para-style-override-1">„U&#160;nás je lid velice dobrý a&#160;milý. Nějaká ta krádež nebo rvačka, to nepadá na váhu. Jsem zde již patnáct let, a&#160;když to vypočítám, přijde na jeden rok asi tři čtvrtiny jedné vraždy.“</p>
			<p class="MLP-text para-style-override-1">„To myslíte nedokonalou vraždu?“ otázal se Švejk.</p>
			<p class="MLP-text para-style-override-1">„Nikoliv, to já nemyslím. Za patnáct let vyšetřovali jsme jenom jedenáct vražd. Loupežných z&#160;nich bylo pět a&#160;šest ostatních, takových obyčejných, které za moc nestojí.“</p>
			<p class="MLP-text para-style-override-1">Strážmistr se odmlčel a&#160;přešel opět ku své vyslýchací metodě:</p>
			<p class="MLP-text para-style-override-1">„A&#160;co jste chtěl dělat v&#160;Budějovicích?“</p>
			<p class="MLP-text para-style-override-1">„Nastoupit službu u&#160;91. regimentu.“</p>
			<p class="MLP-text para-style-override-1">Strážmistr vyzval Švejka, aby šel zas na strážnici, a&#160;rychle, aby nezapomněl, připsal do svého raportu na okresní četnické velitelství v&#160;Písku: „Ovládaje dokonale český jazyk, chtěl se v&#160;Českých Budějovicích pokusit vstoupit do 91. pěšího pluku.“</p>
			<p class="MLP-text para-style-override-1">Strážmistr radostně zamnul si ruce, raduje se z&#160;bohatosti sebraného materiálu a&#160;z&#160;přesných výsledků své vyšetřovací metody. Vzpomněl si na svého předchůdce strážmistra Bürgra, který se zadrženým vůbec nemluvil, na nic se ho netázal a&#160;hned ho poslal k&#160;okresnímu soudu s&#160;krátkým raportem: „Dle udání závodčího byl zadržen pro potulku a&#160;žebrotu.“ Je to nějaký výslech?</p>
			<p class="MLP-text para-style-override-1">A&#160;strážmistr, dívaje se na stránky svého raportu, se usmál se zadostiučiněním a&#160;vytáhl ze svého psacího stolu tajný rezervát zemského četnického velitelství v&#160;Praze s&#160;obvyklým „Přísně důvěrné“ a&#160;přečetl si ještě jednou:</p>
			<p class="MLP-text para-style-override-1">„Všem četnickým stanicím se přísně ukládá, aby s&#160;nesmírně zvýšenou pozorností sledovaly všechny osoby procházející jich rajónem. Přesunutí našich vojsk ve východní Haliči dalo původ k&#160;tomu, že některé ruské vojenské části, překročivše Karpaty, zaujaly pozice ve vnitrozemí naší říše, čímž fronta byla přesunuta hlouběji k&#160;západu mocnářství. Tato nová situace umožnila ruským vyzvědačům, při pohyblivosti fronty, vniknutí hlouběji do území našeho mocnářství, zejména do Slezska i&#160;Moravy, odkud dle důvěrných zpráv velké množství ruských vyzvědačů odebralo se do Čech. Je zjištěno, že mezi nimi jest mnoho ruských Čechů, vychovaných ve vysokých štábních vojenských školách Ruska, kteří ovládajíce dokonale český jazyk, jeví se býti zvláště nebezpečnými vyzvědači, neboť oni mohou a&#160;jistě provedou i&#160;mezi českým obyvatelstvem velezrádnou propagandu. Zemské velitelstvo nařizuje proto zadržet všechny podezřelé a&#160;zejména zvýšiti bedlivost v&#160;těch místech, kde v&#160;blízkosti nalézají se posádky, vojenská střediska a&#160;stanice s&#160;projíždějícími vojenskými vlaky. Zadržené podrobiti okamžité prohlídce a&#160;dopraviti k&#160;další instanci.“</p>
			<p class="MLP-text para-style-override-1">Četnický strážmistr Flanderka se opět spokojeně usmál a&#160;uložil tajný rezervát, „Sekretreservaten“, mezi ostatní do desek s&#160;nápisem „Tajná nařízení“.</p>
			<p class="MLP-text para-style-override-1">Bylo jich mnoho, které vypracovalo ministerstvo vnitra za součinnosti ministerstva zemské obrany, kterému podléhalo četnictvo.</p>
			<p class="MLP-text para-style-override-1">Na zemském četnickém velitelství v&#160;Praze nestačili je rozmno­žovat a&#160;rozesílat.</p>
			<p class="MLP-text para-style-override-1">Byly tu:</p>
			<p class="MLP-text para-style-override-1">Nařízení o&#160;kontrole smýšlení místního obyvatelstva.</p>
			<p class="MLP-text para-style-override-1">Návod, jak sledovat v&#160;rozmluvách s&#160;místním obyvatelstvem, jaký vliv mají na jeho smýšlení zprávy z&#160;bojiště.</p>
			<p class="MLP-text para-style-override-1">Dotazník o&#160;tom, jak se chová místní obyvatelstvo k&#160;vypsaným válečným půjčkám a&#160;sbírkám.</p>
			<p class="MLP-text para-style-override-1">Dotazník o&#160;náladě mezi odvedenými a&#160;těmi, kteří mají být odvedeni.</p>
			<p class="MLP-text para-style-override-1">Dotazník o&#160;náladě mezi členy místní samosprávy a&#160;inteligenty.</p>
			<p class="MLP-text para-style-override-1">Nařízení o&#160;bezodkladném zjištění, z&#160;jakých politických stran se skládá místní obyvatelstvo, jak silné jsou jednotlivé politické strany.</p>
			<p class="MLP-text para-style-override-1">Nařízení o&#160;kontrole činnosti předáků místních politických stran a&#160;zjištění stupně loajality určitých politických stran, zastoupených mezi místním obyvatelstvem.</p>
			<p class="MLP-text para-style-override-1">Dotazník o&#160;tom, jaké noviny, časopisy a&#160;brožurky docházejí do rajónu četnické stanice.</p>
			<p class="MLP-text para-style-override-1">Instrukce týkající se zjištění, s&#160;kým stýkají se osoby podezřelé z&#160;neloajálnosti, v&#160;čem jeví se jich neloajálnost.</p>
			<p class="MLP-text para-style-override-1">Instrukce týkající se toho, jak získati z&#160;místního obyvatelstva placených donašečů a&#160;informátorů.</p>
			<p class="MLP-text para-style-override-1">Instrukce pro placené informátory z&#160;místního obyvatelstva, začíslené na službě při četnické stanici.</p>
			<p class="MLP-text para-style-override-1">Každý den přinášel nové instrukce, návody, dotazníky a&#160;nařízení. Zaplaven tou spoustou vynálezů rakouského ministerstva vnitra, strážmistr Flanderka měl ohromnou spoustu restů a&#160;dotazníky zodpovídal stereotypně, že je u&#160;něho všechno v&#160;pořádku a&#160;loajalita že je mezi místním obyvatelstvem stupnice I.a.</p>
			<p class="MLP-text para-style-override-1">Rakouské ministerstvo vnitra vynalezlo pro loajalitu a&#160;neochvějnost k&#160;mocnářství tyto stupnice: I.a, I.b, I.c&#160;– II.a, II.b, II.c&#160;– III.a, III.b, III.c&#160;– IV.a, IV.b, IV.c. Tahle poslední římská čtverka znamenala ve spojení s&#160;<span class="MLP-znak-kurziva-11b">a</span> velezrádce a&#160;provaz, s&#160;<span class="MLP-znak-kurziva-11b">b</span> internovat, s&#160;<span class="MLP-znak-kurziva-11b">c</span> pozorovat a&#160;zavřít.</p>
			<p class="MLP-text para-style-override-1">Ve stolku četnického strážmistra nalézaly se všemožné tiskopisy a&#160;rejstříky. Vláda chtěla vědět o&#160;každém občanu, co si o&#160;ní myslí.</p>
			<p class="MLP-text para-style-override-1">Strážmistr Flanderka kolikrát zoufale lomil rukama nad těmi tiskovinami, které neúprosně přibývaly každou poštou. Jakmile uviděl známé obálky s&#160;razítkem „Portofrei&#160;– dienstlich“, srdce mu vždy zabušilo a&#160;v&#160;noci, přemýšleje o&#160;všem, přicházel k&#160;přesvědčení, že se konce války nedočká,&#160;že zemské četnické velitelství ho připraví o&#160;poslední špetku rozumu a&#160;že se nebude moci těšit z&#160;vítězství rakouských zbraní, poněvadž bude mít buď o&#160;kolečko víc, nebo míň. A&#160;okresní četnické velitelství bombardovalo ho denně dotazy, proč není zodpověděn dotazník pod číslem 72345/721af <span class="MLP-znak-kurziva-11b">d</span>, jak vyřízena instrukce pod číslem 88992/822gfeh <span class="MLP-znak-kurziva-11b">z</span>, jaké jsou praktické výsledky návodu pod číslem 123456/1292br <span class="MLP-znak-kurziva-11b">V</span>. atd.</p>
			<p class="MLP-text para-style-override-1">Nejvíce mu dala starostí instrukce, jak získati z&#160;místního obyvatelstva placené donášeče a&#160;informátory. Nakonec, poněvadž uznal za nemožné, aby to mohl být někdo z&#160;místa, kde začínají Blata a&#160;kde je ten lid taková tvrdá palice, připadl na myšlenku vzít na tu službu obecního pasáka, kterému říkali „Pepku, vyskoč!“. Byl to kretén, který vždy na tuto výzvu vyskočil. Jedna z&#160;těch ubohých, přírodou a&#160;lidmi zanedbaných postav, mrzák, který za pár zlatek ročně a&#160;za tu nějakou obživu pásl obecní dobytek.</p>
			<p class="MLP-text para-style-override-1">Toho si dal zavolat a&#160;řekl k&#160;němu:</p>
			<p class="MLP-text para-style-override-1">„Víš, Pepku, kdo to je starej Procházka?“</p>
			<p class="MLP-text para-style-override-1">„Méé.“</p>
			<p class="MLP-text para-style-override-1">„Nemeč, a&#160;pamatuj si, že tak říkají císaři pánu. Víš, kdo je to císař pán?“</p>
			<p class="MLP-text para-style-override-1">„To je číšaš pán.“</p>
			<p class="MLP-text para-style-override-1">„Dobře, Pepku. Tak si pamatuj, že když někoho uslyšíš mluvit, když chodíš po obědech od domu k&#160;domu, že je císař pán dobytek nebo podobně, hned přijď ke mně a&#160;oznam mně to. Dostaneš šesták, a&#160;když uslyšíš někoho vykládat, že to nevyhrajeme, zas půjdeš, rozumíš, ke mně a&#160;řekneš, kdo to říkal, a&#160;dostaneš zas šesták. Jestli ale uslyším, že něco zatajuješ, tak bude s&#160;tebou zle. Seberu tě a&#160;odvedu do Písku. A&#160;teď vyskoč!“ Když vyskočil, dal mu dva šestáky a&#160;spokojeně napsal raport na okresní četnické velitelství, že již získal informátora.</p>
			<p class="MLP-text para-style-override-1">Druhý den přišel k&#160;němu pan farář a&#160;sděloval mu tajuplně, že dnes ráno potkal za vsí obecního pasáka Pepka Vyskoč a&#160;ten že mu vypravoval:</p>
			<p class="MLP-text para-style-override-1">„Mijostpane. Pan vachmajstr včera povídal, že je číšaš pán dobytek a&#160;že to nevyhrajeme. Méé. Hop!“</p>
			<p class="MLP-text para-style-override-1">Po delším vysvětlení a&#160;rozmluvě s&#160;panem farářem dal strážmistr Flanderka zatknout obecního pasáka, který byl později na Hradčanech odsouzen na dvanáct let pro velezradu. Žaloba mu dokázala nebezpečné a&#160;velezrádné rejdy, pobuřování, urážku veličenstva a&#160;ještě několik zločinů a&#160;přečinů. Pepík Vyskoč choval se u&#160;soudu jako na pastvě nebo mezi sousedy. Na všechny otázky mečel jako koza a&#160;po vynesení rozsudku vyrazil ze sebe „Méé, hop!“ a&#160;vyskočil. Byl za to disciplinárně potrestán tvrdým lůžkem o&#160;samovazbě a&#160;třemi posty.</p>
			<p class="MLP-text para-style-override-1">Od té doby neměl četnický strážmistr informátora a&#160;musel se spokojit s&#160;tím, že si vymyslil jednoho, udav fingované jméno, a&#160;zvýšil tak svůj příjem o&#160;padesát korun měsíčně, které propíjel v&#160;hospodě Na kocourku. Při desáté sklenici dostával záchvat svědomitosti a&#160;pivo mu hořklo v&#160;ústech a&#160;vždy slyšel od sousedů tutéž větu: „Dnes je náš pan strážmistr nějak smutnej, jako by nebyl ve svej náladě.“ Tu odcházel domů a&#160;po jeho odchodu vždy někdo řekl: „Naši to zas někde v&#160;Srbsku prosrali, že je vachmajstr takovej nemluva.“</p>
			<p class="MLP-text para-style-override-1">A&#160;strážmistr doma alespoň vyplnil opět jeden dotazník: „Nálada mezi obyvatelstvem: Ia.“</p>
			<p class="MLP-text para-style-override-1">Byly to často dlouhé bezesné noci pro pana strážmistra. Neustále očekával inspekci, vyšetřování. V&#160;noci zdálo se mu o&#160;provaze, jak ho vedou k&#160;šibenici, a&#160;ještě naposled se ho sám ministr zemské obrany pod šibenicí táže: „Wachmeister, wo ist die Antwort des Zirkulärs No 1786789/23792 X.Y.Z?“</p>
			<p class="MLP-text para-style-override-1">Až teď! Celou četnickou stanicí jako by ze všech koutů znělo staré myslivecké heslo „Lovu zdar!“ A&#160;četnický strážmistr Flanderka nepochyboval, jak okresní velitel mu poklepá na rameno a&#160;řekne: „Ich gratuliere Ihnen, Herr Wachmeister.“</p>
			<p class="MLP-text para-style-override-1">Četnický strážmistr maloval si v&#160;duchu i&#160;jiné luzné obrazy, které vyrostly v&#160;nějakém záhybu jeho úřednického mozku. Vyznamenání, rychlý postup ve vyšší hodnostní třídu, ocenění jeho kriminalistických schopností, otvírajících mu kariéru.</p>
			<p class="MLP-text para-style-override-1">Zavolal závodčího a&#160;otázal se ho:</p>
			<p class="MLP-text para-style-override-1">„Dostali oběd?“</p>
			<p class="MLP-text para-style-override-1">„Přinesli mu uzené se zelím a&#160;knedlíkem, polívka už nebyla. Vypil čaj a&#160;chce ještě jeden.“</p>
			<p class="MLP-text para-style-override-1">„Má ho mít!“ velikomyslně svolil strážmistr, „až ten čaj vypije, pak ho přivedou ke mně.“</p>
			<p class="MLP-text para-style-override-1">„Jakpak? Chutnalo vám?“ otázal se strážmistr, když závodčí za půl hodiny přivedl Švejka, nasyceného a&#160;spokojeného jako vždy.</p>
			<p class="MLP-text para-style-override-1">„Bylo to ještě ucházející, pane vachmajstr, mělo bejt jen trochu víc toho zelí. Ale jakáž pomoc, já vím, že nebyli na to připravený. Uzený maso bylo dobře vyuděný, muselo to bejt domácí uzený maso z&#160;domácího prasete. Čaj s&#160;rumem mně udělal taky dobře.“</p>
			<p class="MLP-text para-style-override-1">Strážmistr podíval se na Švejka a&#160;začal:</p>
			<p class="MLP-text para-style-override-1">„Pravda, že v&#160;Rusku se pije mnoho čaje? Mají tam také rum?“</p>
			<p class="MLP-text para-style-override-1">„Rum je po celým světě, pane vachmajstr.“</p>
			<p class="MLP-text para-style-override-1">„Jen se nevykroucej,“ pomyslil si strážmistr, „měl jsi si dřív dát pozor na to, co povídáš.“ A&#160;otázal se důvěrně nakláněje se k&#160;Švejkovi:</p>
			<p class="MLP-text para-style-override-1">„Jsou v&#160;Rusku hezké holky?“</p>
			<p class="MLP-text para-style-override-1">„Hezké holky jsou po celým světě, pane vachmajstr.“</p>
			<p class="MLP-text para-style-override-1">„I&#160;ty chlape,“ pomyslil si poznovu strážmistr, „ty by ses chtěl teď nějak rád z&#160;toho dostat.“ A&#160;strážmistr vyrazil s&#160;dvaačtyřicítkou:</p>
			<p class="MLP-text para-style-override-1">„Co jste chtěl dělat u&#160;91. regimentu?“</p>
			<p class="MLP-text para-style-override-1">„Chtěl jsem jít s&#160;ním na frontu.“</p>
			<p class="MLP-text para-style-override-1">Strážmistr se spokojeně zadíval na Švejka a&#160;poznamenal:</p>
			<p class="MLP-text para-style-override-1">„To je správné. To je ten nejlepší způsob dostat se do Ruska.&#160;– Opravdu velice dobře vymyšleno,“ zářil strážmistr, pozoruje, jaký účinek mají jeho slova na Švejka. Nemohl však z&#160;něho vyčíst nic jiného než naprostý klid.</p>
			<p class="MLP-text para-style-override-1">„Ten člověk nehne ani brvou,“ hrozil se v&#160;duchu strážmistr, „to je jejich vojenská výchova. Já být v&#160;jeho situaci a&#160;mně tohle někdo říct, tak by se mně rozklepala kolena…&#160;– Ráno vás odvezeme do Písku,“ prohodil jako mimoděk, „byl jste již někdy v&#160;Písku?“</p>
			<p class="MLP-text para-style-override-1">„V&#160;roce 1910 na císařských manévrech.“</p>
			<p class="MLP-text para-style-override-1">Úsměv strážmistrův byl po této odpovědi ještě příjemnějším a&#160;vítězoslavnějším. Cítil v&#160;duši, že svým systémem otázek překonal sám sebe.</p>
			<p class="MLP-text para-style-override-1">„Prodělal jste celé manévry?“</p>
			<p class="MLP-text para-style-override-1">„Zajisté, pane vachmajstr, jako infanterista.“ A&#160;zas se klidně jako dřív díval Švejk na strážmistra, který sebou vrtěl radostí a&#160;nemohl se již zdržet, aby to rychle nezanesl do raportu. Zavolal závodčího, aby Švejka odvedl, a&#160;doplnil svůj raport:</p>
			<p class="MLP-text para-style-override-1">„Jeho plán byl tento: Vplíživ se v&#160;řady 91.&#160;pěš. pluku, chtěl se ihned přihlásit na frontu a&#160;při nejbližší příležitosti dostat se do Ruska, neboť postřehl, že zpáteční cesta při bdělosti orgánů jest jinak nemožnou. Že by u&#160;91.&#160;pěš. pluku mohl výborně prosperovat, jest plně pochopitelné, neboť, dle jeho doznání, přiznal se po delším křížovém výslechu, že prodělal již v&#160;roce 1910 celé císařské manévry v&#160;okolí Písku jako infanterista. Z&#160;toho jest vidět, že jest ve svém oboru velice schopný. Podotýkám ještě, že sebraná obvinění jsou výsledkem mého systému křížového výslechu.“</p>
			<p class="MLP-text para-style-override-1">Ve dveřích objevil se závodčí:</p>
			<p class="MLP-text para-style-override-1">„Pane vachmajstr, on chce jít na záchod.“</p>
			<p class="MLP-text para-style-override-1">„Bajonet auf!“ rozhodl strážmistr, „ale ne, přiveďte ho sem.“</p>
			<p class="MLP-text para-style-override-1">„Vy chcete jít na záchod?“ laskavě řekl strážmistr, „není v&#160;tom něco jiného?“ A&#160;upřel svůj zrak ve Švejkovu tvář.</p>
			<p class="MLP-text para-style-override-1">„Je v&#160;tom opravdu jenom velká strana, pane vachmajstr,“ odpověděl Švejk.</p>
			<p class="MLP-text para-style-override-1">„Jen aby v&#160;tom nebylo něco jiného,“ významně opakoval strážmistr, připínaje si služební revolver, „já půjdu s&#160;vámi.“</p>
			<p class="MLP-text para-style-override-1">„To je velice dobrý revolver,“ řekl po cestě k&#160;Švejkovi, „na sedm ran a&#160;střílí precizně.“</p>
			<p class="MLP-text para-style-override-1">Nežli však vyšli na dvůr, zavolal závodčího a&#160;tajemně k&#160;němu řekl:</p>
			<p class="MLP-text para-style-override-1">„Oni si vezmou bajonet auf a&#160;postavějí se, až bude vevnitř, vzadu u&#160;záchodu, aby se nám neprokopal misgrubnou.“</p>
			<p class="MLP-text para-style-override-1">Záchod byl malý, obyčejný domeček ze dřeva, stojící zoufale uprostřed dvora nad jámou s&#160;močůvkou vytékající z&#160;nedaleké kupy hnoje.</p>
			<p class="MLP-text para-style-override-1">Byl to již starý veterán, v&#160;němž vykonávaly tělesnou potřebu celé generace. Nyní zde seděl Švejk, přidržuje jednou rukou za provázek dveře, zatímco vzadu okýnkem díval se mu závodčí na zadnici, aby se neprokopal.</p>
			<p class="MLP-text para-style-override-1">A&#160;jestřábí oči četnického strážmistra upřeny byly na dveře a&#160;strážmistr přemýšlel, do které nohy by ho měl střelit, kdyby se chtěl pokusit o&#160;útěk.</p>
			<p class="MLP-text para-style-override-1">Ale dveře se klidně otevřely a&#160;vystoupil spokojený Švejk, poznamenávaje k&#160;strážmistrovi:</p>
			<p class="MLP-text para-style-override-1">„Nebyl jsem tam moc dlouho? Nezdržel jsem vás snad?“</p>
			<p class="MLP-text para-style-override-1">„Ó&#160;nikoliv, nikoliv,“ odvětil strážmistr, pomysliv si v&#160;duchu: „Jací jsou to jemní, slušní lidé. Ví, co na něho čeká, ale všechna čest. Do poslední chvíle je slušný. Dokázal by to našinec na jeho místě?“</p>
			<p class="MLP-text para-style-override-1">Strážmistr zůstal sedět na strážnici vedle Švejka na kavalci prázdné postele četníka Rampy, který měl do rána službu, obchůzku po vesnicích, a&#160;který v&#160;tu dobu klidně seděl u&#160;Černého koně v&#160;Protivíně a&#160;hrál s&#160;obuvnickými mistry mariáš, vykládaje v&#160;přestávkách, že to Rakousko musí vyhrát. Strážmistr zapálil si dýmku, dal nacpat Švejkovi, závodčí přiložil do kamen a&#160;četnická stanice proměnila se na nejpříjemnější místečko na zeměkouli, na klidný kout, teplé hnízdo za blížícího se zimního soumraku, kdy se drží černá hodinka.</p>
			<p class="MLP-text para-style-override-1">Mlčeli však všichni. Strážmistr sledoval určitou myšlenku a&#160;nakonec se vyjádřil, obraceje se k&#160;závodčímu:</p>
			<p class="MLP-text para-style-override-1">„Podle mého názoru není správné špióny věšet. Člověk, který se obětuje pro svou povinnost, za svou, tak řekněme, vlast, má být odpravený čestným způsobem, prachem a&#160;olovem, co myslíte, pane závodčí?“</p>
			<p class="MLP-text para-style-override-1">„Rozhodně ho jen zastřelit a&#160;nevěšet,“ souhlasil závodčí, „řekněme, že by i&#160;nás poslali a&#160;řekli by nám: ‚Musíte vypátrat, kolik mají Rusové strojních pušek ve svém maschinengewehrabteilungu.‘ Tak bychom se převlíkli a&#160;šli. A&#160;za to by mne měli věšet jako nějakého loupežného vraha?“</p>
			<p class="MLP-text para-style-override-1">Závodčí se tak rozčílil, že vstal a&#160;zvolal:</p>
			<p class="MLP-text para-style-override-1">„Já žádám, abych byl zastřelen a&#160;pochován s&#160;vojenskými poctami.“</p>
			<p class="MLP-text para-style-override-1">„Vono to má háček,“ ozval se Švejk, „jestli je člověk chytrej, tak mu nikdy nic nedokážou.“</p>
			<p class="MLP-text para-style-override-1">„A&#160;dokážou,“ vyjádřil se důrazně strážmistr, „jestli i&#160;oni jsou tak chytří a&#160;mají <span class="MLP-znak-kurziva-11b">svou metodu</span>. Vy se sám o&#160;tom přesvědčíte.&#160;– Přesvědčíte se,“ opakoval již mírným tónem, připojiv k&#160;tomu přívětivý úsměv, „u&#160;nás nikdo s&#160;vytáčkami nepochodí, pravda, pane závodčí?“</p>
			<p class="MLP-text para-style-override-1">Závodčí kývl souhlasně a&#160;zmínil se, že u&#160;některých lidí je věc již prohraná předem, že ani maska naprostého klidu nepomůže, že čím víc někdo vypadá klidněji, že tím víc ho to usvědčuje.</p>
			<p class="MLP-text para-style-override-1">„Oni mají mou školu, pane závodčí,“ prohlásil hrdě strážmistr, „klid, to je mýdlová bublina, umělý klid je corpus delicti.“ A&#160;přerušuje výklad o&#160;své teorii, obrátil se na závodčího: „Copak si dnes dáme k&#160;večeři?“</p>
			<p class="MLP-text para-style-override-1">„Vy dnes nepůjdete, pane strážmistr, do hospody?“</p>
			<p class="MLP-text para-style-override-1">Touto otázkou vyvstanul před strážmistrem nový těžký problém, jejž nutno ihned rozluštit.</p>
			<p class="MLP-text para-style-override-1">Což kdyby, použiv jeho noční nepřítomnosti, ten prchl. Závodčí je sice spolehlivý člověk, opatrný, ale utekli mu již dva vandráci. Fakticky bylo tomu tak, že se s&#160;nimi nechtěl jednou v&#160;zimě tahat ve sněhu až do Písku, tak je u&#160;Ražic v&#160;polích pustil a&#160;vypálil ránu do vzduchu pro forma.</p>
			<p class="MLP-text para-style-override-1">„Pošleme si naši bábu pro večeři a&#160;bude chodit se džbánem pro pivo,“ rozluštil strážmistr těžký problém, „ať se bába trochu proběhne.“</p>
			<p class="MLP-text para-style-override-1">A&#160;bába Pejzlerka, která jim posluhovala, se opravdu proběhla.</p>
			<p class="MLP-text para-style-override-1">Po večeři se cesta mezi četnickou stanicí a&#160;hospodou Na kocourku netrhla. Neobyčejně četné stopy těžkých velkých bot báby Pejzlerky na té spojovací linii svědčily o&#160;tom, že strážmistr si vynahrazuje plnou měrou svou nepřítomnost na Kocourku.</p>
			<p class="MLP-text para-style-override-1">A&#160;když se konečně objevila bába Pejzlerka v&#160;šenkovně s&#160;tím vzkazem, že se dá pan strážmistr pěkně poroučet a&#160;že chce, aby mu poslali láhev kontušovky, praskla zvědavost hostinského.</p>
			<p class="MLP-text para-style-override-1">„Koho tam mají?“ odpověděla bába Pejzlerka, „nějakýho podezřelýho člověka. Právě než jsem odešla, oba ho drželi kolem krku a&#160;pan strážmistr ho hladil po hlavě a&#160;říkal mu: ‚Ty můj zlatej kluku slovanskej, ty můj malinkej špiónku!‘“</p>
			<p class="MLP-text para-style-override-1">A&#160;potom, když bylo dlouho již přes půlnoc, závodčí spal, tvrdě chrápaje, natažen přes svůj kavalec, v&#160;celé uniformě.</p>
			<p class="MLP-text para-style-override-1">Naproti seděl strážmistr se zbytkem kontušovky na dně lahve, držel Švejka kolem krku, slzy mu tekly po opálené tváři, jeho vousy byly slepeny kontušovkou a&#160;on jen breptal:</p>
			<p class="MLP-text para-style-override-1">„Řekni, že v&#160;Rusku nemají tak dobrou kontušovku, řekni, ať mohu klidně jít spát. Přiznej to jako muž.“</p>
			<p class="MLP-text para-style-override-1">„Nemají.“</p>
			<p class="MLP-text para-style-override-1">Strážmistr převalil se na Švejka.</p>
			<p class="MLP-text para-style-override-1">„Potěšil jsi mne, přiznal jsi se. Tak to má být při výslechu. Jsem-li vinen, nač zapírat.“</p>
			<p class="MLP-text para-style-override-1">Zvedl se, a&#160;vrávoraje s&#160;prázdnou lahví do svého pokoje, mumlal:</p>
			<p class="MLP-text para-style-override-1">„Kdyby se byl nedostal na ne-nepravou drrráhu, tak to mohlo všechno jinak dó-dopadnout.“</p>
			<p class="MLP-text para-style-override-1">Nežli se svalil v&#160;uniformě na svou postel, vytáhl ze psacího stolu svůj raport a&#160;pokusil se ho doplnit tímto materiálem:</p>
			<p class="MLP-text para-style-override-1">„Ich muß noch dazu beizufügen, daß die russische Kontuszówka na základě §&#160;56…“ Udělal kaňku, slízl ji, a&#160;usmívaje se pitomě, svalil se na postel a&#160;usnul jako špalek.</p>
			<p class="MLP-text para-style-override-1">K&#160;ránu dal se četnický závodčí, ležící na posteli u&#160;protější stěny, do takového chrápání provázeného pískáním v&#160;nose, že to Švejka probudilo. Vstal, zatřásl závodčím a&#160;šel si opět lehnout. To již kohouti začali kokrhat, a&#160;když potom vyšlo slunce, přišla bába Pejzlerka, která také vyspávala to noční běhání, zatopit, tu našla dveře otevřené a&#160;všechno pohřížené v&#160;hluboký spánek. Petrolejová lampa na strážnici ještě koptila. Bába Pejzlerka udělala alarm, stáhla závodčího i&#160;Švejka z&#160;postele. Závodčímu řekla: „Že se nestydějí spát voblečenej, jako boží dobytek,“ a&#160;Švejka napomenula, aby si aspoň zapjal poklopec, když vidí ženskou.</p>
			<p class="MLP-text para-style-override-1">Nakonec vybídla energicky rozespalého závodčího, aby šel vzbudit pana strážmistra, to že není žádný pořádek, když se tak dlouho hnípá.</p>
			<p class="MLP-text para-style-override-1">„To padli do pěknejch rukou,“ bručela bába k&#160;Švejkovi, když závodčí budil strážmistra, „jeden větší kořala než druhej. Prochlastali by nos mezi očima. Mně jsou dlužni už třetí rok za posluhu, a&#160;když je upomínám, říká vždycky strážmistr: ‚Mlčejí, bábo, nebo jich dám zavřít, my víme, že váš syn je pytlák a&#160;chodí na dříví do panskýho.‘ A&#160;tak se s&#160;nima trápím už na čtvrtej rok.“ Bába si hluboce vzdychla a&#160;dál pobručovala: „Zejména mají se na pozoru před strážmistrem, ten je takovej úlisnej, a&#160;zatím je to neřád prvního řádu. Kdekoho zkoupat a&#160;zavřít.“</p>
			<p class="MLP-text para-style-override-1">Strážmistr dal se velice těžko probudit. Závodčímu dalo mnoho obtíží přesvědčit ho, že je již ráno. Konečně prokoukl, mnul si oči a&#160;nejasně se začal upamatovávat na včerejšek. Najednou mu přišla na mysl hrozná myšlenka, kterou vyjádřil, dívaje se nejistě na závodčího:</p>
			<p class="MLP-text para-style-override-1">„On nám utek?“</p>
			<p class="MLP-text para-style-override-1">„Ale kdepak, to je poctivý člověk.“</p>
			<p class="MLP-text para-style-override-1">Závodčí počal chodit po pokoji, podíval se z&#160;okna, zas se vrátil, utrhl kus papíru z&#160;novin na stole a&#160;žmoulal mezi prsty papírovou kuličku. Bylo vidět, že chce něco říct.</p>
			<p class="MLP-text para-style-override-1">Strážmistr se nejistě po něm díval a&#160;konečně, chtěje nabýt úplné jistoty toho, co jen tušil, řekl:</p>
			<p class="MLP-text para-style-override-1">„Já jim, pane závodčí, pomůžu. Já zas musel včera řádit a&#160;provádět?“</p>
			<p class="MLP-text para-style-override-1">Závodčí vyčítavě podíval se na svého představeného:</p>
			<p class="MLP-text para-style-override-1">„Kdybyste věděl, pane strážmistr, co všechno jste včera nepovídal, jaké řeči jste s&#160;ním nevedl.“</p>
			<p class="MLP-text para-style-override-1">Nakláněje se k&#160;uchu strážmistra, šeptal:</p>
			<p class="MLP-text para-style-override-1">„Že jsme všichni Češi a&#160;Rusové jedna slovanská krev, že Nikolaj Nikolajevič bude příští týden v&#160;Přerově, že se Rakousko neudrží, aby jen, až bude dál vyšetřován, zapíral a&#160;pletl páté přes deváté, aby to vydržel do té doby, dokud ho kozáci nevysvobodí, že už to musí co nejdřív prasknout, že to bude jako za husitských válek, že sedláci půjdou s&#160;cepy na Vídeň, že je císař pán nemocný dědek a&#160;že co nejdřív natáhne brka, že je císař Vilém zvíře, že mu budete do vězení posílat peníze na přilepšenou a&#160;ještě víc takových řečí…“</p>
			<p class="MLP-text para-style-override-1">Závodčí odstoupil od strážmistra:</p>
			<p class="MLP-text para-style-override-1">„Na to všechno se dobře pamatuji, poněvadž jsem byl ze začátku jen málo stříknutý. Potom jsem se také zdělal a&#160;dál nevím nic.“</p>
			<p class="MLP-text para-style-override-1">Strážmistr pohleděl na závodčího.</p>
			<p class="MLP-text para-style-override-1">„A&#160;já se zas pamatuji,“ prohlásil, „že oni říkali, že jsme proti Rusku kratinové, a&#160;že řvali před tou naší bábou ‚Ať žije Rusko!‘“</p>
			<p class="MLP-text para-style-override-1">Závodčí počal nervózně chodit po pokoji.</p>
			<p class="MLP-text para-style-override-1">„Řvali to jako bejk,“ řekl strážmistr, „pak se svalili přes postel a&#160;začli chrápat.“</p>
			<p class="MLP-text para-style-override-1">Závodčí se zastavil u&#160;okna, a&#160;bubnuje na ně, prohlásil:</p>
			<p class="MLP-text para-style-override-1">„Vy jste si také, pane strážmistr, nedal ubrousek na ústa před naší bábou a&#160;pamatuji se, že jste jí řekl: ‚Pamatujou, bábo, že každý císař a&#160;král pamatuje jen na svou kapsu, a&#160;proto vede válku, ať je to třebas takový dědek jako starý Procházka, kterého nemohou už pustit z&#160;hajzlu, aby jim nepodělal celý Schönbrunn.‘“</p>
			<p class="MLP-text para-style-override-1">„Tohle že jsem říkal?“</p>
			<p class="MLP-text para-style-override-1">„Ano, pane strážmistr, tohle jste říkal, než jste šel ven na dvůr zvracet, a&#160;ještě jste křičel: ‚Bábo, strčejí mně prst do krku!‘“</p>
			<p class="MLP-text para-style-override-1">„Oni se také pěkně vyjádřili,“ přerušil ho strážmistr, „kde jen přišli na takovou hloupost, že Nikolaj Nikolajevič bude českým králem?“</p>
			<p class="MLP-text para-style-override-1">„Na to se nepamatuji,“ nesměle ozval se závodčí.</p>
			<p class="MLP-text para-style-override-1">„Bodejť by se na to pamatovali. Byli jako napitý žok, měli prasečí očička, a&#160;když chtěli jít ven, tak místo do dveří lezli na kamna.“</p>
			<p class="MLP-text para-style-override-1">Oba umlkli, až dlouhé mlčení přerušil strážmistr.</p>
			<p class="MLP-text para-style-override-1">„Já jsem jim vždycky říkal, že alkohol je zhouba. Oni mnoho nesnesou a&#160;pijou to. Což kdyby byl jim ten náš utek? Jak bychom to odůvodnili? Bože, to mně třeští hlava.&#160;– Povídám, pane závodčí,“ pokračoval strážmistr, „že právě poněvadž neutek, je věc úplně jasná, co je to za nebezpečného a&#160;rafinovaného člověka. Až ho tam budou vyšetřovat, tak řekne, že bylo otevříno celou noc, že jsme byli opilí a&#160;že moh tisíckrát utéct, kdyby se cítil vinným. Ještě štěstí, že takovému člověku se nevěří, a&#160;když my pod služební přísahou řekneme, že je to smyšlenka a&#160;drzá lež od toho člověka, tak mu ani pánbůh nepomůže a&#160;má ještě o&#160;jeden paragraf na krku víc. Při jeho věci to nehraje ovšem žádnou roli.&#160;– Kdyby mně jen tak ta hlava nebolela.“</p>
			<p class="MLP-text para-style-override-1">Ticho. Za chvíli ozval se strážmistr:</p>
			<p class="MLP-text para-style-override-1">„Zavolaj sem naši bábu.“</p>
			<p class="MLP-text para-style-override-1">„Poslouchají, bábo,“ řekl strážmistr k&#160;Pejzlerce, přísně se jí dívaje do obličeje, „seženou někde krucifix na podstavci a&#160;přinesou ho sem.“</p>
			<p class="MLP-text para-style-override-1">Na tázavý pohled Pejzlerky zařval strážmistr:</p>
			<p class="MLP-text para-style-override-1">„Koukají, ať už jsou tady.“</p>
			<p class="MLP-text para-style-override-1">Strážmistr vytáhl ze stolku dvě svíčky, na kterých byly stopy od pečetního vosku, jak pečetil úřední spisy, a&#160;když se konečně Pejzlerka přištrachala s&#160;krucifixem, postavil strážmistr kříž mezi obě svíce na okraj stolu, zapálil svíčky a&#160;vážně řekl:</p>
			<p class="MLP-text para-style-override-1">„Posadějí se, bábo.“</p>
			<p class="MLP-text para-style-override-1">Ustrnulá Pejzlerka zapadla na pohovku a&#160;vyjeveně podívala se na strážmistra, svíčky i&#160;krucifix. Zmocnil se jí strach, a&#160;jak měla ruce na zástěře, bylo vidět, že se jí třesou i&#160;s&#160;koleny.</p>
			<p class="MLP-text para-style-override-1">Strážmistr přešel vážně kolem ní, a&#160;zastaviv se podruhé před ní, promluvil slavnostně:</p>
			<p class="MLP-text para-style-override-1">„Včera večer byla jste svědkem velké události, bábo. Může být, že to váš pitomý rozum nechápe. Ten voják, to je vyzvědač, špión, bábo.“</p>
			<p class="MLP-text para-style-override-1">„Ježíšmarjá,“ vykřikla Pejzlerka, „Panenko Maria Skočická!“</p>
			<p class="MLP-text para-style-override-1">„Ticho, bábo! Abychom z&#160;něho něco dostali, museli jsme mluvit různé řeči. Slyšeli přece, jaké divné řeči jsme mluvili?“</p>
			<p class="MLP-text para-style-override-1">„To jsem prosím slyšela,“ ozvala se třesoucím hlasem Pejzlerka.</p>
			<p class="MLP-text para-style-override-1">„Ale ty všechny řeči, bábo, vedly jenom k&#160;tomu, aby se doznal, aby nám důvěřoval. Tak se nám to podařilo. Vytáhli jsme z&#160;něho všechno. Chňapli jsme ho.“</p>
			<p class="MLP-text para-style-override-1">Strážmistr na okamžik přerušil řeč, aby opravil knoty na svíčkách, a&#160;pak pokračoval vážně, hledě přísně na Pejzlerku:</p>
			<p class="MLP-text para-style-override-1">„Vy jste byla, bábo, při tom a&#160;jste zasvěcená do celého tajemství. Toto tajemství je úřední. O&#160;tom nesmíte nikomu se ani zmínit. Ani na smrtelné posteli, to by vás nesměli ani pochovat na hřbitově.“</p>
			<p class="MLP-text para-style-override-1">„Ježíšmarjájosefe,“ zabědovala Pejzlerka, „že jsem já nešťastná kdy sem vkročila.“</p>
			<p class="MLP-text para-style-override-1">„Neřvete, bábo, vstaňte, přistupte ke krucifixu, dejte dva prsty u&#160;pravé ruky nahoru. Budete přísahat. Říkejte za mnou.“</p>
			<p class="MLP-text para-style-override-1">Pejzlerka odpotácela se ke stolu za neustálého bědování: „Pa­nenko Maria Skočická, že jsem sem kdy vkročila.“</p>
			<p class="MLP-text para-style-override-1">A&#160;z&#160;kříže díval se na ni utrápený obličej Krista, svíčky čoudily a&#160;všechno to připadalo Pejzlerce něčím příšerně nadpozemským. Ztrácela se v&#160;tom celá a&#160;kolena se jí klepala, ruce třásly.</p>
			<p class="MLP-text para-style-override-1">Zvedla dva prsty do výše a&#160;četnický strážmistr důrazně a&#160;slav­nostně předříkával:</p>
			<p class="MLP-text para-style-override-1">„Přísahám bohu všemohoucímu, i&#160;vám, pane strážmistr, že o&#160;tom, co jsem zde slyšela a&#160;viděla, nikomu se do své smrti nezmíním ani slovem, i&#160;kdybych snad od něho byla tázána. K&#160;tomu mně dopomáhej pánbůh.“</p>
			<p class="MLP-text para-style-override-1">„Polibte ještě, bábo, krucifix,“ poroučel strážmistr, když Pejzlerka za ukrutného vzlykotu odpřisáhla a&#160;pokřižovala se zbožně.</p>
			<p class="MLP-text para-style-override-1">„Tak, a&#160;teď zas odnesou krucifix, odkud si ho vypůjčili, a&#160;řeknou, že jsem ho potřeboval k&#160;výslechu!“</p>
			<p class="MLP-text para-style-override-1">Zdrcená Pejzlerka po špičkách vyšla s&#160;krucifixem z&#160;pokoje a&#160;bylo vidět oknem, že se neustále ohlíží ze silnice po četnické stanici, jako by se chtěla přesvědčit, že to nebyl jen sen, ale že skutečně právě před chvílí prožila něco hrozného ve svém životě.</p>
			<p class="MLP-text para-style-override-1">Strážmistr zatím přepisoval svůj raport, který v&#160;noci doplňoval kaňkami, které rozlízal i&#160;s&#160;rukopisem, jako by na papíře byla marmeláda.</p>
			<p class="MLP-text para-style-override-1">Nyní to úplně přepracoval a&#160;vzpomněl si, že se neoptal ještě na jednu věc. Dal si tedy zavolat Švejka a&#160;otázal se ho:</p>
			<p class="MLP-text para-style-override-1">„Umíte fotografovat?“</p>
			<p class="MLP-text para-style-override-1">„Umím.“</p>
			<p class="MLP-text para-style-override-1">„A&#160;proč nenosíte s&#160;sebou aparát?“</p>
			<p class="MLP-text para-style-override-1">„Poněvadž žádnej nemám,“ zněla upřímná a&#160;jasná odpověď.</p>
			<p class="MLP-text para-style-override-1">„A&#160;kdybyste ho měl, tak byste fotografoval?“ otázal se strážmistr.</p>
			<p class="MLP-text para-style-override-1">„Kdyby, to jsou chyby,“ prostodušně odvětil Švejk a&#160;klidně snesl tázavý výraz v&#160;obličeji strážmistrově, kterému tak právě zas rozbolela hlava, že si nemohl vymyslit žádnou jinou otázku než tuto:</p>
			<p class="MLP-text para-style-override-1">„Je to těžké, fotografovat nádraží?“</p>
			<p class="MLP-text para-style-override-1">„Lehčí než něco jinýho,“ odpověděl Švejk, „poněvadž se to nehejbá a&#160;pořád to nádraží stojí na jednom místě a&#160;člověk mu nemusí říkat, aby se tvářilo příjemně.“</p>
			<p class="MLP-text para-style-override-1">Strážmistr mohl tedy svůj raport doplnit: „Zu dem Bericht, No 2172, melde ich…“</p>
			<p class="MLP-text para-style-override-1">A&#160;strážmistr se rozepsal:</p>
			<p class="MLP-text para-style-override-1">„Mezi jiným při mém křížovém výslechu udal, že umí fotografovat, a&#160;to nejraději nádraží. Aparát fotografický sice u&#160;něho nalezen nebyl, ale jest domněnka, že ho někde skrývá, a&#160;proto s&#160;sebou nenosí, aby odvrátil od sebe pozornost, čemuž nasvědčuje i&#160;jeho vlastní doznání, že by fotografoval, kdyby měl aparát u&#160;sebe.“</p>
			<p class="MLP-text para-style-override-1">Strážmistr, maje těžkou hlavu po včerejšku, se stále více a&#160;více zaplétal do své zprávy o&#160;fotografování a&#160;psal dál:</p>
			<p class="MLP-text para-style-override-1">„Jisto je, že dle jeho vlastního doznání jedině to, že nemá aparát fotografický s&#160;sebou, zabránilo tomu, aby nefotografoval nádražní budovy a&#160;vůbec místa strategické důležitosti, a&#160;jest nesporné, že by byl tak učinil, kdyby byl měl dotyčný fotografický přístroj, který ukryl, při sobě. Jedině té okolnosti, že nebyl fotografický aparát při ruce, lze děkovati tomu, že u&#160;něho nebyly nalezeny žádné fotografie.“</p>
			<p class="MLP-text para-style-override-1">„To stačí,“ řekl strážmistr a&#160;podepsal se.</p>
			<p class="MLP-text para-style-override-1">Strážmistr byl úplně spokojen svým dílem a&#160;přečetl to závodčímu s&#160;velkou pýchou.</p>
			<p class="MLP-text para-style-override-1">„To se povedlo,“ řekl k&#160;závodčímu, „tak vidějí, takhle se píšou berichty. Tam musí být všechno. Výslech, panečku, to není jen tak něco jednoduchého, a&#160;hlavní věcí je sestavit to pěkně do berichtu, aby tam nahoře na to čuměli jako jeleni. Přivedou sem toho našeho, ať to s&#160;ním skoncujeme.&#160;– Tak vás nyní odvede pan závodčí,“ pronesl vážně k&#160;Švejkovi, „do Písku na bezirksgendarmeriekommando. Podle předpisu máte dostat želízka. Poněvadž však myslím, že jste slušný člověk, tak vám ty želízka nedáme. Jsem přesvědčen, že ani po cestě nebudete dělat pokus útěku.“</p>
			<p class="MLP-text para-style-override-1">Strážmistr, zřetelně pohnut pohledem na dobrodušnou Švejkovu tvář, dodal:</p>
			<p class="MLP-text para-style-override-1">„A&#160;nevzpomínejte na mne ve zlém. Vezmou ho, pane závodčí, tady mají bericht.“</p>
			<p class="MLP-text para-style-override-1">„Tak spánembohem,“ řekl Švejk měkce, „děkuji jim, pane vachmajstr, za všechno, co pro mne udělali, a&#160;když bude příležitost, tak jim budu psáti, a&#160;kdybych měl někdy ještě cestu kolem, tak se u&#160;nich zastavím.“</p>
			<p class="MLP-text para-style-override-1">Švejk vyšel se závodčím na silnici, a&#160;kdokoliv je potkal, jak byli zabráni v&#160;přátelský rozhovor, považoval by je za staré známé, kteří mají náhodou stejnou cestu do města, řekněme do kostela.</p>
			<p class="MLP-text para-style-override-1">„To byl bych si nikdy nemyslil,“ vykládal Švejk, „že taková cesta do Budějovic je spojena s&#160;takovejma vobtížema. To mně připadá jako ten případ s&#160;řezníkem Chaurou z&#160;Kobylis. Ten se jednou v&#160;noci dostal na Moráň k&#160;Palackýho pomníku a&#160;chodil až do rána kolem dokola, poněvadž mu to připadalo, že ta zeď nemá konce. Byl z&#160;toho celej zoufalej, k&#160;ránu už nemoh, tak začal křičet ‚Patról!‘, a&#160;když policajti přiběhli, tak se jich ptal, kudy se jde do Kobylis, že už chodí podél nějaký zdi pět hodin a&#160;pořád že tomu není žádný konec. Tak ho vzali s&#160;sebou a&#160;von jim všechno v&#160;separaci rozbil.“</p>
			<p class="MLP-text para-style-override-1">Závodčí na to neřekl ani slova a&#160;myslel si: „Co mně to vypravuješ. Zas začínáš vypravovat nějakou pohádku o&#160;Budějovicích.“</p>
			<p class="MLP-text para-style-override-1">Šli kolem rybníka a&#160;Švejk se zájmem otázal se závodčího, jestli je hodně pytláků ryb v&#160;okolí.</p>
			<p class="MLP-text para-style-override-1">„Zde je to samý pytlák,“ odpověděl závodčí, „předešlého strážmistra chtěli hodit do vody. Porybný na baště střílí jim štětiny do zadnice, ale to není nic platné. Nosejí v&#160;kalhotech kus plechu.“</p>
			<p class="MLP-text para-style-override-1">Závodčí rozhovořil se o&#160;pokroku, jak lidi na všechno přijdou a&#160;jeden jak podvádí druhého, a&#160;rozvinul novou teorii, že tahle válka je veliké štěstí pro lidstvo, poněvadž v&#160;těch patáliích vedle hodných lidí budou odstřelováni také lumpové a&#160;darebáci.</p>
			<p class="MLP-text para-style-override-1">„Je beztoho moc lidí na světě,“ pronesl rozvážně, „jeden už se mačká na druhého a&#160;lidstvo se rozplemenilo až hrůza.“</p>
			<p class="MLP-text para-style-override-1">Přiblížili se zájezdní hospodě.</p>
			<p class="MLP-text para-style-override-1">„Setsakramentsky to dnes profukuje,“ řekl závodčí, „myslím, že nám štamprle nemůže škodit. Neříkejte nikomu nic, že vás vedu do Písku. To je státní tajemství.“</p>
			<p class="MLP-text para-style-override-1">Před závodčím zatančila instrukce centrálních úřadů o&#160;lidech podezřelých a&#160;nápadných a&#160;o&#160;povinnosti každé četnické stanice: „Vyloučiti ony ze styku s&#160;místním obyvatelstvem a&#160;přísně dbáti, aby nepřicházelo při dopravě k&#160;dalším instancím k&#160;zbytečným rozhovorům v&#160;okolí.“</p>
			<p class="MLP-text para-style-override-1">„To se nesmí prozradit, co jste zač,“ znova ozval se závodčí, „do toho nikomu nic není, co jste vyved. Panika se nesmí šířit.&#160;– Panika je v&#160;těchhle dobách válečných zlá věc,“ pokračoval, „něco se řekne, a&#160;už to jde jako lavina po celém okolí. Rozumíte?“</p>
			<p class="MLP-text para-style-override-1">„Já tedy nebudu šířit paniku,“ řekl Švejk a&#160;zachoval se také podle toho, poněvadž když hospodský se rozhovořil s&#160;nimi, Švejk zdůrazňoval: „Zde bratr říká, že budeme v&#160;jednu hodinu v&#160;Písku.“</p>
			<p class="MLP-text para-style-override-1">„A&#160;to má váš pan bratr orláb?“ otázal se zvědavý hostinský závodčího, který ani nemrkaje drze odpověděl:</p>
			<p class="MLP-text para-style-override-1">„Dnes mu už končí!“</p>
			<p class="MLP-text para-style-override-1">„To jsme ho dostali,“ prohlásil usmívaje se k&#160;Švejkovi, když hos­podský někam odběhl, „jenom ne žádnou paniku. Je válečná doba.“</p>
			<p class="MLP-text para-style-override-1">Jestli závodčí před vstupem do zájezdní hospody prohlásil, že myslí, že štamprle nemůže škodit, byl optimistou, poněvadž zapomněl na množství, a&#160;když jich vypil dvanáct, prohlásil zcela rozhodně, že do tří hodin je velitel okresní četnické stanice u&#160;oběda, že to je marné přijít tam dřív, kromě toho že začíná chumelenice. Když budou do čtyř hodin odpůldne v&#160;Písku, je času habaděj. Do šesti je času dost. To už půjdou ve tmě, jak ukazuje dnešní počasí. Je to vůbec jedno, jít teď nebo až potom. Písek nemůže utéct.</p>
			<p class="MLP-text para-style-override-1">„Buďme rádi, že sedíme v&#160;teple,“ bylo jeho rozhodné slovo, „tam v&#160;zákopech za takové sloty zkusejí víc než my u&#160;kamen.“</p>
			<p class="MLP-text para-style-override-1">Veliká stará kachlová kamna sálala teplem a&#160;závodčí zjistil, že to vnější teplo lze doplnit výhodně vnitřním, pomocí různých kořalek sladkých i&#160;mocných, jak říkají v&#160;Haliči.</p>
			<p class="MLP-text para-style-override-1">Hospodský na této samotě měl jich osm druhů, nudil se a&#160;pil při zvuku meluzíny, která hvízdala za každým rohem stavení.</p>
			<p class="MLP-text para-style-override-1">Závodčí neustále vybízel hostinského, aby s&#160;ním držel krok, obviňuje ho, že málo pije, což byla očividná křivda, neboť ten stál již sotva na nohou a&#160;chtěl neustále hrát ferbla a&#160;tvrdil, že v&#160;noci slyšel od východu dělostřelbu, načež závodčí škytal:</p>
			<p class="MLP-text para-style-override-1">„Jenom ne žádnou paniku. Od toho jsou in-instrukce.“</p>
			<p class="MLP-text para-style-override-1">A&#160;dal se do výkladu, že instrukce je souhrn nejbližších nařízení. Přitom prozradil několik tajných rezervátů. Hospodský již ničeho nechápal, jenom se vzmohl na prohlášení, že instrukcemi se vojna nevyhraje.</p>
			<p class="MLP-text para-style-override-1">Bylo již temno, když závodčí rozhodl, že se nyní vydají se Švejkem na cestu do Písku. V&#160;chumelenici nebylo vidět na krok a&#160;závodčí neustále říkal:</p>
			<p class="MLP-text para-style-override-1">„Pořád rovně za nosem až do Písku.“</p>
			<p class="MLP-text para-style-override-1">Když to řekl potřetí, hlas jeho nezněl již ze silnice, ale odněkud zdola, kam se svezl po stráni po sněhu. Pomáhaje si ručnicí, pracně vyškrábal se nahoru opět na silnici. Švejk slyšel, že se přidušeně směje: „Sklouzavka.“ Za chvíli však již ho opět nebylo slyšet, neboť sjel poznovu ze stráně, zařvav tak, až přehlušil vítr: „Upadnu, panika!“</p>
			<p class="MLP-text para-style-override-1">Závodčí proměnil se na pilného mravence, který když spadne odněkud, zas houževnatě leze nahoru. Pětkrát opakoval závodčí výlet ze stráně, a&#160;když opět byl u&#160;Švejka, řekl bezradně a&#160;zoufale:</p>
			<p class="MLP-text para-style-override-1">„Já bych vás mohl velice dobře ztratit.“</p>
			<p class="MLP-text para-style-override-1">„Nemají strachu, pane závodčí,“ řekl Švejk, „uděláme nejlepší, když se k&#160;sobě přivážem. Tak se nemůžem jeden druhýmu ztratit. Mají s&#160;sebou želízka?“</p>
			<p class="MLP-text para-style-override-1">„Každý četník musí vždycky s&#160;sebou nosit želízka,“ důrazně řekl závodčí, klopýtaje kolem Švejka, „to je náš vezdejší chleba.“</p>
			<p class="MLP-text para-style-override-1">„Tak se tedy připnem,“ vybízel Švejk, „jen to zkusejí.“</p>
			<p class="MLP-text para-style-override-1">Mistrným pohybem připjal závodčí želízka Švejkovi a&#160;druhý konec sobě v&#160;zápěstí pravé ruky a&#160;nyní byli spolu spojeni jako dvojčata. Klopýtajíce po silnici nemohli od sebe a&#160;závodčí táhl Švejka přes hromádky kamenů, a&#160;když upadl, strhl Švejka s&#160;sebou. Přitom se jim želízka zařezávala do ruky, až konečně prohlásil závodčí, že to takhle dál nejde, že je musí opět odepjat. Po dlouhé a&#160;marné námaze zprostit sebe i&#160;Švejka želízek závodčí vzdychl:</p>
			<p class="MLP-text para-style-override-1">„My jsme spojeni na věky věkův.“</p>
			<p class="MLP-text para-style-override-1">„Amen,“ dodal Švejk a&#160;pokračovali v&#160;obtížné cestě.</p>
			<p class="MLP-text para-style-override-1">Závodčího zmocnila se naprostá deprese, a&#160;když po hrozném utrpení pozdě večer dorazili do Písku k&#160;četnickému velitelství, na schodech řekl úplně zdrceně závodčí Švejkovi:</p>
			<p class="MLP-text para-style-override-1">„Teď to bude hrozné. My od sebe nemůžem.“</p>
			<p class="MLP-text para-style-override-1">A&#160;opravdu bylo to hrozné, když strážmistr poslal pro velitele stanice, rytmistra Königa.</p>
			<p class="MLP-text para-style-override-1">První slovo rytmistrovo bylo: „Dýchněte na mne.“</p>
			<p class="MLP-text para-style-override-1">„Teď to chápu,“ řekl rytmistr, zjistiv nesporně situaci svým bystrým, zkušeným čichem, „rum, kontušovka, čert, jeřabinka, ořechovka, višňovka a&#160;vanilková.&#160;– Pane strážmistr,“ obrátil se na svého podřízeného, „zde vidíte příklad, jak nemá četník vypadat. Takhle si počínat je takový přečin, že o&#160;tom bude rozhodovat vojenský soud. Svázat se s&#160;delikventem želízky. Přijít ožralý, total besoffen. Přilézt sem jako zvíře. Sundejte jim to.“</p>
			<p class="MLP-text para-style-override-1">„Co je?“ obrátil se na závodčího, který volnou rukou obráceně salutoval.</p>
			<p class="MLP-text para-style-override-1">„Poslušně hlásím, pane rytmistr, že nesu bericht.“</p>
			<p class="MLP-text para-style-override-1">„O&#160;vás půjde bericht k&#160;soudu,“ stručně řekl rytmistr, „pane strážmistr, zavřou oba muže, ráno je přivedou k&#160;výslechu, a&#160;ten bericht z&#160;Putimě proštudujou a&#160;pošlou mně do bytu.“</p>
			<p class="MLP-text para-style-override-1">Písecký rytmistr byl muž velice úřední, důsledný v&#160;pronásledování podřízených, znamenitý v&#160;byrokratických věcech.</p>
			<p class="MLP-text para-style-override-1">Po četnických stanicích v&#160;jeho okresu nemohli nikdy říci, že odletěla bouřka. Ona se vracela každým přípisem podepsaným rytmistrem, který celý den vyřizoval různé výtky, napomenutí a&#160;výstrahy pro celý okres.</p>
			<p class="MLP-text para-style-override-1">Od vypuknutí války visely nad četnickými stanicemi v&#160;píseckém okresu těžké chmury.</p>
			<p class="MLP-text para-style-override-1">Byla to pravá strašidelná nálada. Hromy byrokratismu hřměly a&#160;bily do četnických strážmistrů, závodčích, mužstva, zřízenců. Pro každou pitomost disciplinární vyšetřování.</p>
			<p class="MLP-text para-style-override-1">„Chceme-li vyhrát válku,“ říkal na svých inspekcích po četnických stanicích, „musí <span class="MLP-znak-kurziva-11b">a</span>&#160;být <span class="MLP-znak-kurziva-11b">a</span>, <span class="MLP-znak-kurziva-11b">b</span>&#160;– <span class="MLP-znak-kurziva-11b">b</span>, všude musí být tečka na <span class="MLP-znak-kurziva-11b">i</span>.“</p>
			<p class="MLP-text para-style-override-1">Cítil se obklopen zradou a&#160;utvořil si přesný dojem, že každý četník na okrese má nějaké hříchy vyplývající z&#160;války, že každý má za sebou v&#160;té vážné době nějaké opomenutí ve službě.</p>
			<p class="MLP-text para-style-override-1">A&#160;seshora ho bombardovali přípisy, ve kterých ministerstvo zemské obrany poukazovalo, že z&#160;píseckého okresu podle zpráv ministerstva vojenství přecházejí k&#160;nepříteli.</p>
			<p class="MLP-text para-style-override-1">A&#160;honili jej pátrat po loajalitě v&#160;okresu. Vypadalo to strašidelně. Ženy z&#160;okolí šly doprovázet svoje muže na vojnu, a&#160;on věděl, že ti mužové určitě svým ženám slibují, že se nedají zabít pro císaře pána.</p>
			<p class="MLP-text para-style-override-1">Černožluté obzory počaly se zatahovat mraky revoluce. Na Srbsku, v&#160;Karpatech přecházely batalióny k&#160;nepříteli. 28.&#160;regiment, 11.&#160;regiment. V&#160;tom posledním vojáci z&#160;píseckého kraje a&#160;okresu. V&#160;tom předvzpourovém dusnu přijeli rekruti z&#160;Vodňan s&#160;karafiáty z&#160;černého organtýnu. Píseckým nádražím projížděli vojáci od Prahy a&#160;házeli nazpátek cigarety a&#160;čokoládu, kterou jim podávaly do prasečích vozů dámy z&#160;písecké společnosti.</p>
			<p class="MLP-text para-style-override-1">Pak jel jeden maršový batalión a&#160;několik píseckých židů řvalo „Heil, nieder mit den Serben!“ a&#160;dostalo takových pěkných pár facek, že týden se nemohli ukázat na ulici.</p>
			<p class="MLP-text para-style-override-1">A&#160;mezitímco se dály tyto epizody, které jasně ukazovaly, že když po kostelích na varhany hrají „Zachovej nám, Hospodine“, že je to jenom chatrné pozlátko a&#160;všeobecná přetvářka, z&#160;četnických stanic přicházely ty známé odpovědi na dotazníky à&#160;la Putim, že je všechno v&#160;nejlepším pořádku, agitace že se nikde nevede proti válce, smýšlení obyvatelstva římská jednička <span class="MLP-znak-kurziva-11b">a</span>, nadšení římská jednička <span class="MLP-znak-kurziva-11b">a</span>–<span class="MLP-znak-kurziva-11b">b</span>.</p>
			<p class="MLP-text para-style-override-1">„Vy nejste četníci, ale obecní policajti,“ říkával na svých obchůzkách, „místo toho, abyste zbystřili svou pozornost o&#160;tisíc procent, stává se z&#160;vás pomalu dobytek.“</p>
			<p class="MLP-text para-style-override-1">Učiniv tento zoologický objev, dodával:</p>
			<p class="MLP-text para-style-override-1">„Válíte se pěkně doma a&#160;myslíte si: Mit ganzem Krieg kann man uns Arsch lecken.“</p>
			<p class="MLP-text para-style-override-1">Následoval pak vždy výpočet všech povinností nešťastných četníků, přednáška o&#160;tom, jaká je celá situace a&#160;jak je to třeba všechno vzít do ruky, aby to skutečně bylo tak, jak to má být. Po tom vylíčení zářícího obrazu četnické dokonalosti, směřující k&#160;posílení rakouského mocnářství, následovaly hrozby, disciplinární vyšetřování, přesazení a&#160;nadávky.</p>
			<p class="MLP-text para-style-override-1">Rytmistr byl pevně přesvědčen, že stojí zde na stráži, že něco zachraňuje a&#160;že všichni ti četníci z&#160;četnických stanic, které jsou pod ním, že je to líná sběř, egoisté, podlci, podvodníci, kteří vůbec ničemu jinému nerozumí nežli kořalce, pivu a&#160;vínu. A&#160;poněvadž mají nepatrné příjmy, že se, aby mohli chlastat, dají podplácet a&#160;rozbíjejí pomalu, ale jistě Rakousko. Jediný člověk, kterému důvěřoval, byl jeho vlastní strážmistr na okresním velitelství, který však vždycky v&#160;hospodě říkal:</p>
			<p class="MLP-text para-style-override-1">„Tak jsem vám zas měl dneska srandu z&#160;našeho starýho mrťafy…“</p>
			<p class="MLP-text-bez1radku--12-0 para-style-override-1">Rytmistr studoval bericht četnického strážmistra z&#160;Putimě o&#160;Švejkovi. Před ním stál jeho četnický strážmistr Matějka a&#160;myslel si, aby mu rytmistr vlezl na záda i&#160;se všemi berichty, poněvadž dole u&#160;Otavy čekají na něho s&#160;partií šnopsa.</p>
			<p class="MLP-text para-style-override-1">„Posledně jsem vám říkal, Matějko,“ ozval se rytmistr, „že největší blbec, kterého jsem poznal, je četnický strážmistr z&#160;Protivína, ale podle tohohle berichtu přetrumfnul ho strážmistr z&#160;Putimi. Ten voják, kterého přivedl ten lotr kořala závodčí, s&#160;kterým byli svázaní jako dva psi, přece není žádný špión. Je to jistě praobyčejný dezertýr. Zde píše takové nesmysly, že každé malé dítě pozná na první pohled, že ten chlap byl ožralý jako papežský prelát.&#160;– Přiveďte sem ihned toho vojáka,“ poručil, když ještě chvíli studoval raport z&#160;Putimě. „Nikdy v&#160;životě jsem neviděl takovou snůšku blbostí, a&#160;ještě ke všemu pošle s&#160;tím podezřelým chlapem takový dobytek, jako je jeho závodčí. Mě ty lidi ještě málo znají, já dovedu být prevít. Dokud se třikrát denně přede mnou strachy nepodělají, tak jsou přesvědčeni, že si dám na sobě dříví štípat.“</p>
			<p class="MLP-text para-style-override-1">Rytmistr se rozpovídal o&#160;tom, jak se četnictvo dnes chová odmítavě ke všem rozkazům a&#160;jak sestavuje berichty, že ihned je vidět, že ze všeho si dělá každý takový strážmistr legraci, jen aby ještě něco víc zapletl.</p>
			<p class="MLP-text para-style-override-1">Když seshora se upozorní, že není vyloučena možnost, aby se nepotloukali vyzvědači po krajinách, četničtí strážmistři je začínají vyrábět ve velkém, a&#160;jestli bude válka ještě nějaký čas trvat, bude z&#160;toho velký blázinec. Ať v&#160;kanceláři dají telegram do Putimě, aby zítra přišel strážmistr do Písku. On už mu tu „ohromnou událost“, o&#160;které píše na počátku svého raportu, vytluče z&#160;hlavy.</p>
			<p class="MLP-text para-style-override-1">„Od kterého regimentu jste utekl?“ uvítal rytmistr Švejka.</p>
			<p class="MLP-text para-style-override-1">„Od žádnýho regimentu.“</p>
			<p class="MLP-text para-style-override-1">Rytmistr pohlédl na Švejka a&#160;uviděl v&#160;jeho klidné tváři tolik bezstarostnosti, že se otázal:</p>
			<p class="MLP-text para-style-override-1">„Jak jste přišel k&#160;uniformě?“</p>
			<p class="MLP-text para-style-override-1">„Každej voják, když narukuje, dostane uniformu,“ odpověděl Švejk s&#160;mírným úsměvem, „já sloužím u&#160;91.&#160;regimentu, a&#160;nejenže jsem od svýho regimentu neutek, nýbrž <span class="MLP-znak-kurziva-11b">naopak</span>.“</p>
			<p class="MLP-text para-style-override-1">Slovo naopak provázel takovým přízvukem, že se rytmistr zatvářil žalostně a&#160;otázal se:</p>
			<p class="MLP-text para-style-override-1">„Jak to <span class="MLP-znak-kurziva-11b">naopak</span>?“</p>
			<p class="MLP-text para-style-override-1">„To je věc náramně jednoduchá,“ svěřil se Švejk, „já jdu k&#160;svýmu regimentu, já ho hledám, a&#160;neutíkám od něho. Já si nic jinýho nepřeju než se co nejdřív dostat k&#160;svýmu regimentu. Já už jsem taky z&#160;toho celej nervózní, že se patrně vzdaluju od Českých Budějovic, když si pomyslím, že tam na mne čeká celej regiment. Pan strážmistr v&#160;Putimi ukazoval mně na mapě, že Budějovice jsou na jih, a&#160;on místo toho obrátil mne na sever.“</p>
			<p class="MLP-text para-style-override-1">Rytmistr máchl rukou, jako by chtěl říct: Ten vyvádí ještě horší věci než obracet lidi na sever.</p>
			<p class="MLP-text para-style-override-1">„Vy tedy nemůžete svůj regiment najít,“ řekl, „vy jste ho šel hledat?“</p>
			<p class="MLP-text para-style-override-1">Švejk vysvětlil mu celou situaci. Jmenoval Tábor a&#160;všechna místa, kudy šel do Budějovic: Milevsko&#160;– Květov&#160;– Vráž&#160;– Malčín&#160;– Čížová&#160;– Sedlec&#160;– Horažďovice&#160;– Radomyšl&#160;– Putim&#160;– Štěkno&#160;– Strakonice&#160;– Volyň&#160;– Dub&#160;– Vodňany&#160;– Protivín&#160;– a&#160;zas Putim.</p>
			<p class="MLP-text para-style-override-1">S&#160;ohromným nadšením vylíčil Švejk svůj zápas s&#160;osudem, jak se chtěl živou mocí, nedbaje překážek, dostat k&#160;svému 91.&#160;regimentu do Budějovic a&#160;jak všechno jeho úsilí bylo marné.</p>
			<p class="MLP-text para-style-override-1">Mluvil ohnivě a&#160;rytmistr mechanicky kreslil tužkou na kus papíru mrtvý kruh, ze kterého se nemohl dostat dobrý voják Švejk, když se vypravil k&#160;svému pluku.</p>
			<p class="MLP-text para-style-override-1">„To byla herkulovská práce,“ řekl konečně, když se zalíbením naslouchal Švejkovu líčení, jak ho to mrzí, že se nemohl tak dlouho dostat k&#160;pluku, „na vás musela být mohutná podívaná, když jste se kroutil kolem Putimi.“</p>
			<p class="MLP-text para-style-override-1">„Vono se to mohlo už tenkrát rozhodnout,“ zmínil se Švejk, „nebejt toho pana strážmistra v&#160;tom nešťastným hnízdě. Von se mě vůbec neptal ani na jméno, ani na regiment a&#160;bylo mu to všechno nějak tuze moc divný. Von mě měl dát vodvést do Budějovic a&#160;v&#160;kasárnách už by mu řekli, jestli jsem ten Švejk, kerej hledá svůj regiment, nebo nějakej podezřelej člověk. Dneska už jsem moh bejt druhej den u&#160;svýho regimentu a&#160;vykonávat svý vojenský povinnosti.“</p>
			<p class="MLP-text para-style-override-1">„Proč jste v&#160;Putimi neupozornil, že se jedná o&#160;omyl?“</p>
			<p class="MLP-text para-style-override-1">„Poněvadž jsem viděl, že je to marný s&#160;ním mluvit. To už říkal starej hostinskej Rampa na Vinohradech, když mu chtěl někdo zůstat dlužen, že přijde někdy na člověka takovej moment, že je ke všemu hluchej jako pařez.“</p>
			<p class="MLP-text--0-12 para-style-override-1">Rytmistr se dlouho nerozmýšlel a&#160;pomyslil si jen, že taková okružní cesta člověka, který chce se dostat k&#160;svému regimentu, je známkou nejhlubší lidské degenerace, i&#160;dal vyklepat v&#160;kanceláři na stroji, šetře všech pravidel a&#160;krás úředního slohu:</p>
			<p class="MLP-dopis-bez1radku--I para-style-override-1">Slavnému velitelství c. k. pěšího pluku č.&#160;91 v Českých Budě­jovicích.</p>
			<p class="MLP-dopis-bez1radku--I para-style-override-1">V&#160;příloze předvádí se Josef Švejk, dle dotyčného tvrzení býti pěšákem téhož pluku, zadržený na základě svého vyjádření v&#160;Putimi, okres Písek, četnickou stanicí, podezřelý ze zběhnutí. Týž uvádí, že se odebírá k&#160;svému výše označenému pluku. Předvedený jest menší zavalité postavy, souměrného obličeje a&#160;nosu s&#160;modrýma očima, bez zvláštního znamení. V&#160;příloze B1 zasílá se účet za stravování dotyčného k&#160;laskavému převedení na účet min. zem. obrany s&#160;žádostí o&#160;potvrzení přijetí předvedeného. V&#160;příloze C1 zasílá se ku potvrzení seznam erárních věcí, které měl zadržený na sobě v&#160;době svého zachycení.</p>
			<p class="MLP-text--12-0 para-style-override-1">Cesta z&#160;Písku do Budějovic ve vlaku ušla Švejkovi bystře a&#160;rychle. Jeho společníkem byl mladý četník, nováček, který nespouštěl ze Švejka oči a&#160;měl hrozný strach, aby mu Švejk neutekl. Po celé cestě luštil těžký problém: „Kdybych teď musel jít na malou nebo na velkou stranu, jak to udělám?“</p>
			<p class="MLP-text para-style-override-1">Rozřešil to tím, že mu musel Švejk dělat kmotra.</p>
			<p class="MLP-text para-style-override-1">Po celé cestě se Švejkem od nádraží do Mariánských kasáren v&#160;Budějovicích upíral své oči křečovitě na Švejka, a&#160;kdykoliv přicházeli k&#160;nějakému rohu nebo křižovatce ulic, jako mimochodem vypravoval Švejkovi, kolik dostávají ostrých patron při každé eskortě, načež Švejk odpovídal, že je o&#160;tom přesvědčen, že žádný četník nebude po někom střílet na ulici, aby neudělal nějaké neštěstí.</p>
			<p class="MLP-text para-style-override-1">Četník se s&#160;ním přel a&#160;tak dostali se do kasáren.</p>
			<p class="MLP-text para-style-override-1">Službu v&#160;kasárnách měl již druhý den nadporučík Lukáš. Seděl, ničeho netuše, za stolem v&#160;kanceláři, když k&#160;němu přivedli Švejka s&#160;papíry.</p>
			<p class="MLP-text para-style-override-1">„Poslušně hlásím, pane obrlajtnant, že jsem opět zde,“ zasalutoval Švejk, tváře se slavnostně.</p>
			<p class="MLP-text para-style-override-1">U&#160;celé té scény byl praporčík Koťátko, který později vypravoval, že po tom hlášení Švejkově nadporučík Lukáš vyskočil, chytil se za hlavu a&#160;upadl naznak na Koťátko, a&#160;že když ho vzkřísili, Švejk, který po celou tu dobu vzdával čest, opakoval: „Poslušně hlásím, pane obrlajtnant, že jsem opět zde!“ A&#160;tu nadporučík Lukáš, celý bledý, třesoucí se rukou vzal papíry týkající se Švejka, podepsal, požádal všechny, aby vyšli, četníkovi že řekl, že je tak dobře, a&#160;že se se Švejkem uzavřel v&#160;kanceláři.</p>
			<p class="MLP-text para-style-override-1">Tím skončila Švejkova budějovická anabaze. Je jisto, že kdyby byla popřána Švejkovi volnost pohybu, že by byl sám došel do Budějovic. Jestli úřady se mohly chvástat, že ony dopravily Švejka na místo služby, je to prostě omyl. Při jeho energii a&#160;nezmarné chuti bojovat zakročení úřadů v&#160;tom případě bylo házením klacků Švejkovi pod nohy.</p>
			<p class="MLP-text-bez1radku--12-0 para-style-override-1">Švejk a&#160;nadporučík Lukáš dívali se sobě do očí.</p>
			<p class="MLP-text para-style-override-1">Nadporučíkovi oči svítily čímsi strašlivým a&#160;hrůzným a&#160;zoufalým, a&#160;Švejk díval se na nadporučíka něžně, láskyplně jako na ztracenou a&#160;opět nalezenou milenku.</p>
			<p class="MLP-text para-style-override-1">V&#160;kanceláři bylo ticho jako v&#160;kostele. Vedle z&#160;chodby bylo slyšet, jak tam někdo přechází. Nějaký svědomitý jednoroční dobrovolník, který pro rýmu zůstal doma, což bylo znát na hlase, huhňal to, čemu se učil nazpaměť: Jak se mají na pevnostech přijímat členové císařského domu. Bylo slyšet jasně:</p>
			<p class="MLP-text para-style-override-1">„Sobald die höchste Herrschaft in der Nähe der Festung anlangt, ist das Geschütz auf allen Bastionen und Werken abzufeuern, der Platzmajor empfängt dieselbe mit dem Degen in der Hand zu Pferde und reitet sodann vor.“</p>
			<p class="MLP-text para-style-override-1">„Držte tam hubu,“ zařval do chodby nadporučík, „vzdalte se ke všem čertům. Jestli máte horečku, tak zůstaňte doma ležet.“</p>
			<p class="MLP-text para-style-override-1">Bylo slyšet, jak se pilný jednoroční dobrovolník vzdaluje, a&#160;jako tichá ozvěna znělo sem z&#160;konce chodby huhňání:</p>
			<p class="MLP-text para-style-override-1">„In dem Augenblicke, als der Kommandant salutiert, ist das Abfeuern des Geschützes zu wiederholen, welches bei dem Absteigen der höchsten Herrschaft zum drittenmale zu geschehen hat.“</p>
			<p class="MLP-text para-style-override-1">A&#160;opět se dál nadporučík se Švejkem mlčky pozorovali, až konečně řekl nadporučík Lukáš s&#160;drsnou ironií:</p>
			<p class="MLP-text para-style-override-1">„Pěkně vás vítám, Švejku, do Českých Budějovic. Kdo má být oběšen, ten se neutopí. Už na vás vydali zatykač a&#160;zítra jste u&#160;regimentsraportu. Já se s&#160;vámi již zlobit nebudu. Natrápil jsem se s&#160;vámi dost a&#160;dost a&#160;moje trpělivost praskla. Když si pomyslím, že jsem mohl tak dlouho žít s&#160;takovým blbem jako vy…“</p>
			<p class="MLP-text para-style-override-1">Počal chodit po kanceláři:</p>
			<p class="MLP-text para-style-override-1">„Ne, to je hrozné. Teď se divím, že jsem vás nezastřelil. Co by se mně stalo? Nic. Byl bych osvobozen. Chápete to?“</p>
			<p class="MLP-text para-style-override-1">„Poslušně hlásím, pane obrlajtnant, že to úplně chápu.“</p>
			<p class="MLP-text para-style-override-1">„Nezačínejte zas, Švejku, s&#160;těma vašima hovadinama, nebo se opravdu něco stane. Konečně vám zatneme žílu. Vy jste stupňoval svou pitomost donekonečna, až to všechno katastrofálně prasklo.“</p>
			<p class="MLP-text para-style-override-1">Nadporučík Lukáš zamnul si ruce: „Už je s&#160;vámi, Švejku, amen.“ Vrátil se ke svému stolu a&#160;napsal na kousek papíru několik řádků, zavolal na hlídku před kanceláří a&#160;poručil jí, aby odvedli Švejka k&#160;profousovi a&#160;odevzdali mu ten lístek.</p>
			<p class="MLP-text para-style-override-1">Švejka odvedli přes nádvoří a&#160;nadporučík s&#160;netajenou radostí se díval, jak profous odmyká dveře s&#160;černožlutou tabulkou Regimentsarrest, jak Švejk mizí za těmi dveřmi a&#160;jak za chvíli vychází profous sám z&#160;těch dveří.</p>
			<p class="MLP-text para-style-override-1">„Zaplať pánbůh,“ pomyslil si hlasitě nadporučík, „už je tam.“</p>
			<p class="MLP-text para-style-override-1">V&#160;tmavém prostoru lidomorny Mariánských kasáren Švejka uvítal srdečně tlustý jednoroční dobrovolník, provalující se na slamníku. Byl jediným vězněm a&#160;nudil se sám již druhý den. Na Švejkovu otázku, proč tam sedí, odpověděl, že pro maličkost. Napohlavkoval omylem jednomu poručíkovi od dělostřelectva v&#160;noci na náměstí v&#160;podloubí v&#160;opilém stavu. Vlastně ani nenapohlavkoval, srazil mu jenom čepici z&#160;hlavy. Stalo se to tak, že ten poručík od dělostřelectva stál v&#160;noci pod podloubím a&#160;patrně čekal na nějakou prostitutku. Byl obrácen k&#160;němu zády a&#160;jednoročnímu dobrovolníkovi připadal, jako by to byl jeho jeden známý jednoročák, Materna František.</p>
			<p class="MLP-text para-style-override-1">„Ten je právě takové škvrně,“ vyprávěl Švejkovi, „a&#160;tak jsem se pěkně zezadu připlížil a&#160;shodil jsem mu čepici a&#160;řekl jsem: ‚Servus, Franci!‘ A&#160;ten chlap blbá hned začal pískat na patrolu a&#160;ta mne odvedla.&#160;– Může být,“ připouštěl jednoroční dobrovolník, „že při té tahanici padlo pár pohlavků, ale to myslím nic na věci nemění, poněvadž je to vyložený omyl. On sám přiznává, že jsem řekl: ‚Servus, Franci,‘ a&#160;jeho křestní jméno je Anton. To je úplně jasné. Mně snad může škodit jenom to, že jsem utekl z&#160;nemocnice, a&#160;jestli to praskne s&#160;tím krankenbuchem…&#160;– Když jsem totiž narukoval,“ vypravoval dál, „tak jsem si předně najal pokoj v&#160;městě a&#160;snažil jsem si zaopatřit revmatismus. Třikrát za sebou jsem se namazal a&#160;pak jsem si lehl za město do příkopu, když pršelo, a&#160;zul si boty. Nepomáhalo to. Tak jsem se v&#160;zimě v&#160;noci koupal v&#160;Malši celý týden, a&#160;docílil jsem pravý opak. Kamaráde, já jsem se ti tak otužil, že jsem vydržel ležet ve sněhu na dvoře domu, kde jsem bydlel, celou noc a&#160;nohy jsem měl ráno, když mne domácí lidi probudili, tak teplé, jako kdybych nosil papuče. Kdybych byl alespoň dostal angínu, ale ono pořád nic nepřicházelo. Ba ani tu pitomou kapavku jsem nemohl dostat. Denně jsem chodil do Port Arthuru, někteří kolegové už dostali zánět varlat, řezali jim pauchy, a&#160;já jsem byl pořád imunní. Smůla, kamaráde, nekřesťanská. Až jsem se ti jednou u&#160;Růže seznámil s&#160;jedním invalidou z&#160;Hluboké. Ten mně řekl, abych jednou v&#160;neděli k&#160;němu přišel na návštěvu, a&#160;na druhý den že budu mít nohy jako konve. Měl doma tu jehlu i&#160;stříkačku, a&#160;já jsem opravdu sotva došel z&#160;Hluboké domů. Neoklamala mne ta zlatá duše. Tak jsem konečně přece měl svůj svalový revmatismus. Hned do nemocnice&#160;– a&#160;už bylo hej. A&#160;potom se na mne ještě štěstí usmálo podruhé. Do Budějovic byl přeložen můj pošvagřenec dr.&#160;Masák ze Žižkova a&#160;tomu mohu děkovat, že jsem se tak dlouho v&#160;nemocnici udržel. Byl by to se mnou dotáhl až k&#160;supravizitě, když jsem to ale tak zkazil s&#160;tím nešťastným krankenbuchem! Myšlenka to byla dobrá, znamenitá. Opatřil jsem si velkou knihu, nalepil na ni štítek, na který jsem namaloval ‚Krankenbuch des 91.&#160;Reg.‘ Rubriky a&#160;všechno bylo v&#160;pořádku. Zapisoval jsem tam fingovaná jména, stupně horečky, nemoce a&#160;každý den odpůldne po vizitě šel jsem drze s&#160;knihou pod paždí do města. Ve vratech drželi vartu landveráci, takže i&#160;z&#160;té strany byl jsem úplně zabezpečen. Ukážu jim knihu a&#160;oni mně ještě zasalutovali. Pak šel jsem k&#160;jednomu známému úředníkovi od berního úřadu, tam jsem se převlékl do civilu a&#160;šel jsem do hospody, kde jsme vedli ve známé společnosti různé velezrádné řeči. Potom už jsem byl tak drzý, že jsem se ani do civilu nepřevlékal a&#160;chodil v&#160;uniformě po hospodách a&#160;po městě. Vracel jsem se na svou postel do nemocnice až k&#160;ránu, a&#160;když mě v&#160;noci zastavila patrola, ukázal jsem jí na svůj krankenbuch 91.&#160;regimentu a&#160;víc se mne nikdo na nic neptal. Ve vratech nemocnice opět mlčky ukázal jsem na knihu a&#160;nějak jsem se vždy do postele dostal. Tak stoupala moje drzost, že jsem myslel, že mně nikdo nemůže nic udělat, až došlo k&#160;osudnému omylu v&#160;noci na náměstí pod podloubím, k&#160;omylu, který jasně dokázal, že všechny stromy nerostou do nebe, kamaráde. Pýcha předchází pád. Všechna sláva polní tráva. Ikarus si spálil křídla. Člověk by chtěl být gigantem&#160;– a&#160;je hovno, kamaráde. Nevěřit náhodě a&#160;fackovat se ráno i&#160;večer s&#160;připomenutím, že opatrnosti nikdy nezbývá, a&#160;co je příliš moc, že škodí. Po bakchanáliích a&#160;orgiích dostaví se vždy morální kocovina. To je zákon přírody, milý příteli. Když povážím, že jsem si zkazil supravizitu, superarbitraci. Že jsem mohl být felddienstunnfähig. Taková ohromná protekce! Mohl jsem se válet někde v&#160;kanceláři na doplňovacím velitelství, ale má neopatrnost mně podrazila nohy.“</p>
			<p class="MLP-text para-style-override-1">Svou zpověď zakončil jednoroční dobrovolník slavnostně:</p>
			<p class="MLP-text para-style-override-1">„Došlo i&#160;na Kartágo, z&#160;Ninive udělali zříceniny, milý příteli, ale hlavu vzhůru! Ať si nemyslí, že když mne pošlou na frontu, že dám jednu ránu. Regimentsraport! Vyloučení ze školy! Ať žije c.&#160;k. kretenismus! Budu já jim dřepět ve škole a&#160;skládat zkoušky. Kadet, fénrich, lajtnant, obrlajtnant. Naseru jim! Offiziersschule. Behandlung jener Schüler derselben, welche einen Jahrgang repetieren müssen! Vojenská paralýza. Nosí se kvér na levém nebo pravém rameni? Kolik má kaprál hvězdiček? Evidenzhaltung Militärreservemänner!&#160;– Himlhergot není co kouřit, kamaráde. Nechcete, abych vás naučil plivat na strop? Podívejte se, to se dělá takhle. Myslete si přitom něco, a&#160;vaše přání se splní. Jestli rád pijete pivo, mohu vám doporučiti výbornou vodu tamhle ve džbáně. Máte-li hlad a&#160;chcete-li chutně pojíst, doporučuji vám Měšťanskou besedu. Mohu vám též rekomendovat, abyste psal z&#160;dlouhé chvíle básně. Já již zde složil epopej:</p>
			<p class="MLP-verse--I---12-12 para-style-override-1">Je profous doma? On spí, hochu, klidně,<br/>zde armády je těžiště,<br/>než nový befél přijde opět z&#160;Vídně,<br/>že ztraceno je celé bojiště.<br/>Tu proti nepřítele vpádu<br/>on z&#160;pryčen staví barikádu.<br/>Z&#160;úst mu při té práci splyne,<br/>když se mu to podaří:<br/>‚Říš rakouská nezahyne,<br/>sláva vlasti, císaři!‘</p>
			<p class="MLP-text-bez1radku para-style-override-1">Vidíte, kamaráde,“ pokračoval tlustý jednoroční dobrovolník, „pak ať někdo řekne, že mizí mezi lidem úcta k&#160;našemu milému mocnářství. Uvězněný muž, který nemá co kouřit a&#160;na kterého čeká regimentsraport, podává nejkrásnější případ příchylnosti k&#160;trůnu. Skládá ve svých písních hold své širší vlasti, ohrožené ze všech stran výpraskem. Je zbaven svobody, ale z&#160;jeho úst plynou verše neochvějné oddanosti. Morituri te salutant, caesar! Mrtví tě pozdravují, císaři, ale profous je pacholek. Máš to pěknou čeládku ve svých službách. Předevčírem dal jsem mu pět korun, aby mně koupil cigarety, a&#160;on chlap mizerná dnes ráno řekl, že se zde nesmí kouřit, že by z&#160;toho měl opletání a&#160;těch pět korun že mně vrátí, až bude lénunk. Ano, kamaráde, nevěřím dnes ničemu. Nejlepší hesla jsou zvrácena. Vězně okrádati! A&#160;ten chlap si ještě ke všemu celý den zpívá. ‚Wo man singt, da leg’ dich sicher nieder, böse Leute haben keine Lieder!‘ Ničema, uličník, padouch, zrádce!“</p>
			<p class="MLP-text para-style-override-1">Jednoroční dobrovolník dal nyní Švejkovi otázku o&#160;jeho vině.</p>
			<p class="MLP-text para-style-override-1">„Hledal regiment?“ řekl, „to je pěkná túra. Tábor, Milevsko, Květov, Vráž, Malčín, Čížová, Sedlec, Horažďovice, Radomyšl, Putim, Štěkno, Strakonice, Volyň, Dub, Vodňany, Protivín, Putim, Písek, Budějovice. Trnitá cesta. I&#160;vy zítra k&#160;regimentsraportu? Bratře, na popravišti se tedy sejdeme. To zas má náš obrst Schröder pěknou radost. Nedovedete si ani představit, jak na něho účinkují plukovní aféry. Lítá po dvoře jako pominutý hafan a&#160;vysunuje jazyk jako mrcha kobyla. A&#160;ty jeho řeči, napomínání, a&#160;jak přitom plivá kolem sebe, jako uslintaný velbloud. A&#160;ta jeho řeč nemá konce a&#160;vy čekáte, že co nejdřív musí spadnout celé Mariánské kasárny. Já ho znám dobře, poněvadž již jednou jsem byl u&#160;takového regimentsraportu. Narukoval jsem ve vysokých botách a&#160;na hlavě jsem měl cylindr, a&#160;poněvadž mně krejčí včas nedodal uniformu, tak jsem přišel za školou jednoročáků na cvičiště i&#160;ve vysokých botách a&#160;v&#160;cylindru a&#160;postavil jsem se do řady a&#160;mašíroval s&#160;nimi na levém flangu. Obrst Schröder přijel na mne přímo na koni a&#160;div mne nepovalil na zem. ‚Donnerwetter,‘ zařval, až to bylo slyšet jistě na Šumavě, ‚was machen Sie hier, Sie Zivilist?‘ Odpověděl jsem mu slušně, že jsem jednoroční dobrovolník a&#160;že se zúčastňuji cvičení. A&#160;to jste měl vidět. Řečnil půl hodiny a&#160;teprve potom si všiml, že salutuji v&#160;cylindru. To už zvolal jen, že zítra mám jít k&#160;regimentsraportu, a&#160;hnal to na koni ze vzteku až bůhvíkam jako divoký jezdec, a&#160;zas přicválal, opět nanovo řval, zuřil, bil se v&#160;prsa a&#160;poručil mne okamžitě ze cvičiště odstranit a&#160;dát na hauptvachu. Při regimentsraportu mně napařil kasárníka na čtrnáct dní, dal mne obléct do nemožných hadrů ze skladiště, hrozil mně odpáráním štráfků.&#160;– ‚Jednoroční dobrovolník,‘ blbl ten pitomec obrst nahlas, ‚je cosi vznešeného, jsou to embrya slávy, vojenské hodnosti, hrdinové. Jednoroční dobrovolník Wohltat, byv po odbyté zkoušce povýšen na kaprála, dobrovolně přihlásil se na frontu a&#160;zajal patnáct nepřátel a&#160;při odevzdávání jich byl roztržen granátem. Za pět minut došel pak rozkaz, že jednoroční dobrovolník Wohltat je povýšen na kadeta. I&#160;vás by čekala taková skvělá budoucnost, postup, vyznamenání, vaše jméno bylo by zaneseno do zlaté knihy pluku.‘“</p>
			<p class="MLP-text para-style-override-1">Jednoroční dobrovolník si odplivl:</p>
			<p class="MLP-text para-style-override-1">„Vidíte, kamaráde, jaká hovada rodí se pod sluncem. Vykašlu se jim na jednoročácké štráfky i&#160;na všechna privilegia: ‚Vy, jednoroční dobrovolníku, jste dobytek.‘ Jak to zní pěkně: ‚<span class="MLP-znak-kurziva-11b">Jste</span> dobytek,‘ a&#160;ne to sprosté: ‚<span class="MLP-znak-kurziva-11b">Jsi</span> dobytek.‘ A&#160;po smrti dostanete signum laudis nebo velkou stříbrnou medaili. C.&#160;k. dodavatelé mrtvol s&#160;hvězdičkami i&#160;bez hvězdiček. Oč je šťastnější každý vůl. Toho zabijou na porážce a&#160;netahají ho předtím pořád na execírák a&#160;na feldschießen.“</p>
			<p class="MLP-text para-style-override-1">Tlustý jednoroční dobrovolník převalil se na druhý slamník a&#160;pokračoval:</p>
			<p class="MLP-text para-style-override-1">„To je jisté, že tohle musí jednou všechno prasknout a&#160;že to nemůže trvat věčně. Zkuste pumpovat slávu do prasete, tak vám nakonec přece jen vybouchne. Kdybych jel na frontu, tak bych napsal na ešalon:</p>
			<p class="MLP-verse--I---12-12 para-style-override-1">Lidskými hnáty zúrodníme lán.<br/>Acht Pferde oder achtundvierzig Mann.“</p>
			<p class="MLP-text para-style-override-1">Otevřely se dveře a&#160;objevil se profous, přinášeje čtvrt porce komisárku pro oba a&#160;čerstvou vodu.</p>
			<p class="MLP-text para-style-override-1">Aniž by vstal ze slamníku, oslovil jednoroční dobrovolník pro­fousa touto řečí:</p>
			<p class="MLP-text para-style-override-1">„Jak jest to vznešené a&#160;krásné, vězně navštěvovati, svatá Anežko 91.&#160;regimentu! Buď vítán, anděli dobročinnosti, jehož srdce jest naplněno soucitem. Jsi obtěžkán koši jídel a&#160;nápojů, abys zmírnil naše hoře. Nikdy ti nezapomeneme prokázaného nám dobrodiní. Jsi zářící zjev v&#160;temném našem vězení.“</p>
			<p class="MLP-text para-style-override-1">„U&#160;regimentsraportu vám přejdou žerty,“ bručel profous.</p>
			<p class="MLP-text para-style-override-1">„Jen se neštěť, křečku,“ odpovídal z&#160;pryčny jednoroční dobro­volník, „řekni nám raději, jak bys to udělal, kdybys měl zavřít deset jednoročáků? Nedívej se tak hloupě, klíčníku Mariánských kasáren.&#160;– Zavřel bys jich dvacet a&#160;deset pustil, sysle. Ježíšmarjá, já být ministrem vojenství, ty bys měl u&#160;mě vojnu! Znáš poučku, že úhel dopadu rovná se úhlu odrazu? O&#160;jedno tě jen prosím: Naznač a&#160;dej mně pevný bod ve vesmíru, a&#160;vyzdvihnu celou zem i&#160;s&#160;tebou, nádivo.“</p>
			<p class="MLP-text para-style-override-1">Profous vyvalil oči, otřásl se a&#160;práskl dveřmi.</p>
			<p class="MLP-text para-style-override-1">„Vzájemně podporující se spolek na odstranění profousů,“ řekl jednoroční dobrovolník, rozděluje spravedlivě porci chleba na dvě části, „podle paragrafu 16 vězeňského řádu mají vězňové v&#160;kasárnách až do rozsudku opatřeni býti mináží vojenskou, ale zde panuje zákon prérie: kdo to vězňům dřív sežere.“</p>
			<p class="MLP-text para-style-override-1">Seděli se Švejkem na pryčně a&#160;hryzli komisárek.</p>
			<p class="MLP-text para-style-override-1">„Na profousovi je nejlepší vidět,“ pokračoval ve svých úvahách jednoroční dobrovolník, „jak vojna zesuroví člověka. Jistěže náš profous, než nastoupil službu vojenskou, byl mladý muž s&#160;ideály, plavovlasý cherubín, něžný a&#160;citlivý ke každému, obhájce nešťastných, kterých se zastával vždy při rvačkách o&#160;holku na posvícení v&#160;rodném kraji. Není pochyby, že si ho všichni vážili, ale dnes… Můj bože, jak bych mu rád dal přes hubu, otloukl mu hlavu o&#160;pryčnu, shodil ho po hlavě do latríny. I&#160;to je, příteli, důkaz naprostého zesurovění mysli při vojenském řemesle.“</p>
			<p class="MLP-text para-style-override-1">Dal se do zpěvu:</p>
			<p class="MLP-verse--I---12-12 para-style-override-1">„Nebála se ani čerta,<br/>vtom ji potkal kanonýr.“</p>
			<p class="MLP-text para-style-override-1">„Milý příteli,“ vykládal dál, „pozorujeme-li to všechno v&#160;měřítku naší milé monarchie, dospíváme neodvolatelně k&#160;tomu závěru, že je to s&#160;ní právě tak jako se strýcem Puškina, o&#160;kterém ten napsal, že nezbývá jen, poněvadž strýc je chcíplotina:</p>
			<p class="MLP-verse--I---12-12 para-style-override-1">Vzdychat i&#160;myslet pro sebe,<br/>kdypak čert vezme tebe!“</p>
			<p class="MLP-text para-style-override-1">Ozvalo se opět zarachocení klíče ve dveřích a&#160;profous na chodbě rozsvěcoval petrolejovou lampičku.</p>
			<p class="MLP-text para-style-override-1">„Paprsek světla v&#160;temnotě,“ křičel jednoroční dobrovolník, „osvěta vniká do armády. Dobrou noc, pane profouse, pozdravujte všechny šarže a&#160;ať se vám něco hezkého zdá. Třebas o&#160;tom, že jste mně už vrátil těch pět korun, které jsem vám dal na zakoupení cigaret a&#160;které jste propil na mé zdraví. Spěte sladce, netvore!“</p>
			<p class="MLP-text para-style-override-1">Bylo slyšet, že profous bručí něco o&#160;zítřejším regimentsraportu.</p>
			<p class="MLP-text para-style-override-1">„Opět sami,“ řekl jednoroční dobrovolník, „věnuji nyní chvíle před spaním výkladu a&#160;přednášce o&#160;tom, jak se každodenně rozšiřují zoologické vědomosti šarží i&#160;důstojníků: Vytřískat nový válečný živý materiál a&#160;vojensky uvědomělá sousta pro jícny děl, k&#160;tomu je třeba důkladných studií přírodopisu nebo knihy ‚Zdroje hospodářského blahobytu‘, vydané u&#160;Kočího, kde vyskytuje se na každé stránce slovo dobytek, prase, svině. Poslední dobou vidíme však, že naše pokročilé vojenské kruhy zavádějí nová pojmenování nováčků. U&#160;11.&#160;kumpanie kaprál Althof používá slova engadinská koza. Svobodník Müller, německý učitel z&#160;Kašperských Hor, nazývá nováčky českými smraďochy, šikovatel Sondernummer volskou žábou, yorkshirským kancem a&#160;slibuje přitom, že každého rekruta vydělá. Činí tak přitom s&#160;takovou odbornou znalostí, jako by pocházel z&#160;rodiny vycpavačů zvířat. Všichni vojenští představení snaží se tak vštípit lásku k&#160;vlasti zvláštními pomůckami, jako je řev a&#160;tanec kolem rekrutů, válečný ryk, připomínající divochy v&#160;Africe připravující se ke stažení nevinné antilopy nebo k&#160;pečení kýty z&#160;misionáře připraveného ke snědení. Němců se to ovšem netýká. Jestli šikovatel Sondernummer mluví cosi o&#160;saubandě, přidá vždy k&#160;tomu rychle die tschechische, aby se Němci neurazili a&#160;nevztahovali to na sebe. Přitom všechny šarže u&#160;11.&#160;kumpanie koulí očima jako ubohý pes, který z&#160;hltavosti spolkne houbu namočenou v&#160;oleji a&#160;nemůže ji dostat z&#160;krku. Jednou jsem slyšel rozhovor svobodníka Müllera s&#160;kaprálem Althofem, týkající se dalšího postupu při výcviku domobranců. V&#160;tomto rozhovoru vynikala slova jako ein paar Ohrfeigen. Myslel jsem původně, že došlo mezi nimi k&#160;něčemu, že se trhá německá vojenská jednota, ale zmýlil jsem se znamenitě. Jednalo se opravdu jen o&#160;vojáky.</p>
			<p class="MLP-text para-style-override-1">‚Když takové české prase,‘ poučoval rozšafně kaprál Althof, ‚nenaučí se ani po třiceti nýdr stát rovně jako svíčka, nestačí mu jen dát pár přes hubu. Rýpni ho pěkně jednou rukou pěstí do břicha a&#160;druhou naraz mu čepici přes uši, řekni: Kehrt euch!, a&#160;jak se otočí, tak ho kopni do zadnice, a&#160;uvidíš, jak se bude štrekovat a&#160;jak se bude fénrich Dauerling smát.‘</p>
			<p class="MLP-text para-style-override-1">Nyní vám, kamaráde, musím něco říct o&#160;Dauerlingovi,“ pokračoval jednoroční dobrovolník, „o&#160;něm si vypravují rekruti u&#160;11.&#160;kumpanie tak, jako nějaká opuštěná babička na farmě v&#160;blízkosti mexických hranic bájí o&#160;nějakém slavném mexickém banditovi. Dauerling má pověst lidožrouta, antropofága z&#160;australských kmenů, kteří požírají příslušníky druhých kmenů padších jim do rukou. Jeho životní dráha je skvělá. Zanedlouho po narození upadla s&#160;ním chůva a&#160;malý Konrád Dauerling uhodil se do hlavičky, takže ještě dnes je vidět na jeho hlavě takovou zploštěnost, jako kdyby kometa narazila na severní točnu. Všichni pochybovali, že z&#160;něho něco může být, jestli vydrží to otřesení mozku, jen jeho otec, plukovník, neztrácel naděje a&#160;tvrdil, že mu to nemůže nijak vadit, poněvadž, jak se samo sebou rozumí, mladý Dauerling, až povyroste, věnuje se vojenskému povolání. Mladý Dauerling po hrozném zápase s&#160;čtyřmi třídami nižší reálky, které vystudoval soukromě, přičemž předčasně zešedivěl a&#160;zblbl jeho domácí učitel a&#160;druhý chtěl skočit v&#160;zoufalství ze svatoštěpánské věže ve Vídni, přišel do hamburské kadetní školy. V&#160;kadetce se nikdy nedbalo na předběžné vzdělání, neboť to většinou nehodí se pro rakouské aktivní důstojníky. Vojenský ideál spatřoval se jedině ve hraní na vojáčky. Vzdělanost působí na zušlechtění duše, a&#160;toho se na vojně nemůže potřebovat. Čím hrubší důstojnictvo, tím lepší.</p>
			<p class="MLP-text para-style-override-1">Žák kadetky Dauerling nevynikal ani v&#160;těch předmětech, které každý jakžtakž ovládal. I&#160;v&#160;kadetce bylo znát stopy toho, že si Dauerling v&#160;mládí narazil hlavičku.</p>
			<p class="MLP-text para-style-override-1">Jeho odpovědi při zkouškách jasně hovořily o&#160;tom neštěstí a&#160;vynikaly takovou pitomostí a&#160;byly považovány přímo za klasické pro svou hlubokou pitomost a&#160;popletenost, že profesoři kadetky jinak ho nenazývali než unser braver Trottel. Jeho hloupost byla tak oslňující, že byla největší naděje, že snad po několika desetiletích dostane se do tereziánské akademie či do ministerstva vojenství.</p>
			<p class="MLP-text para-style-override-1">Když vypukla válka a&#160;všecky mladičké kadetíky udělali fénrichy, dostal se do archu hamburských povýšenců i&#160;Konrád Dauerling, a&#160;tak se dostal k&#160;91. regimentu.“</p>
			<p class="MLP-text para-style-override-1">Jednoroční dobrovolník si oddechl a&#160;vypravoval dál:</p>
			<p class="MLP-text para-style-override-1">„Vyšla nákladem ministerstva vojenství kniha Drill oder Erziehung, ze které vyčetl Dauerling, že na vojáky patří hrůza. Podle stupňů hrůzy že má též výcvik úspěch. A&#160;v&#160;této své práci měl vždy úspěch. Vojáci, aby nemuseli slyšet jeho řvaní, hlásili se po celých cukách k&#160;marodvizitě, což však nebylo korunováno úspěchem. Kdo se hlásil marod, dostal tři dny verschärft. Ostatně, vy víte, co je to verschärft. Honí vás na cvičišti po celý den a&#160;na noc vás ještě zavřou. Tak se stalo, že u&#160;kumpanie Dauerlinga nebylo marodů. Kumpanienmarodi seděli v&#160;díře. Dauerling stále zachovává na cvičišti onen nenucený kasárenský tón, začínající slovem svině a&#160;končící podivnou zoologickou záhadou: svinským psem. Přitom je velice liberální. Ponechává vojákům svobodu rozhodnutí. Říká: ‚Co chceš, slone, pár do nosu nebo tři dny verschärft?‘ Vybral-li si někdo verschärft, dostal k&#160;tomu přece jen dvě rány do nosu, k&#160;čemuž Dauerling přidává toto vysvětlení: ‚Ty zbabělče, ty se bojíš o&#160;svůj rypák, a&#160;co budeš dělat potom, až spustí těžká artilérie?‘</p>
			<p class="MLP-text para-style-override-1">Jednou, když rozbil oko jednomu rekrutovi, vyjádřil se: ‚Pah, was für Geschichte mit einem Kerl, muß so wie so krepieren.‘ To říkal též polní maršálek Konrád z&#160;Hötzendorfu: ‚Die Soldaten müssen so wie so krepieren.‘</p>
			<p class="MLP-text para-style-override-1">Oblíbeným a&#160;působivým prostředkem Dauerlingovým je, že svolává české mužstvo svou přednáškou, ve které mluví o&#160;vojenských úkolech Rakouska, přičemž vysvětluje všeobecné zásady vojenské výchovy od španglí až po pověšení a&#160;zastřelení. Na začátku zimy, než jsem šel do nemocnice, cvičili jsme na cvičišti vedle 11.&#160;kumpanie, a&#160;když byl rast, měl Dauerling řeč k&#160;svým českým rekrutům:</p>
			<p class="MLP-text para-style-override-1">‚Já vím,‘ začal, ‚že jste lumpové a&#160;že je vám třeba vytlouct z&#160;hlavy všechno bláznovství. S&#160;češtinou se nedostanete ani pod šibenici. Náš nejvyšší vojenský pán je taky Němec. Posloucháte? Himmellaudon, nieder!‘</p>
			<p class="MLP-text para-style-override-1">Dělá všechno nýdr, a&#160;jak tak leží na zemi, chodí před nimi Dauerling a&#160;řeční:</p>
			<p class="MLP-text para-style-override-1">‚Nieder zůstane nieder, i&#160;kdybyste se, bando, v&#160;tom blátě rozkrájeli. Nieder bylo už ve starém Římě, tenkrát už museli všichni rukovat od sedmnácti do šedesáti let a&#160;sloužilo se třicet let v&#160;poli a&#160;neváleli se jako prasata v&#160;kasárnách. Byla tenkrát taky jednotná armádní řeč a&#160;velení. To by se na to byli páni římští důstojníci podívali, aby mužstvo mluvilo etrurisch. Já také chci, abyste všichni odpovídali německy, a&#160;ne tou vaší patlaninou. Vidíte, jak se vám to pěkně leží v&#160;blátě, a&#160;teď si pomyslete, že by se někomu z&#160;vás nechtělo dál ležet a&#160;že by vstal. Co bych udělal? Roztrhl bych mu hubu až po uši, poněvadž jest to porušení subordinace, vzpoura, zprotivení, provinění proti povinnostem řádného vojáka, porušení řádu a&#160;kázně, opovrhnutí služebními předpisy vůbec, z&#160;čehož vyplývá, že na takového chlapa čeká provaz a&#160;Verwirkung des Anspruches auf die Achtung der Standesgenossen.‘“</p>
			<p class="MLP-text para-style-override-1">Jednoroční dobrovolník se zamlčel a&#160;pak pokračoval, když si patrně v&#160;přestávce rozvrhl téma líčení poměrů v&#160;kasárnách:</p>
			<p class="MLP-text para-style-override-1">„To bylo za hejtmana Adamičky, to byl člověk úplně apatický. Když seděl v&#160;kanceláři, tu se obyčejně díval do prázdna jako tichý blázen a&#160;měl takový výraz, jako by chtěl říct: ‚Sežerte si mě, mouchy.‘ Při batalionsraportu bůhví na co myslel. Jednou se hlásil k&#160;batalionsraportu voják od 11.&#160;kumpanie se stížností, že ho nazval fénrich Dauerling na ulici večer českým prasetem. Byl to v&#160;civilu knihař, uvědomělý národní dělník.</p>
			<p class="MLP-text para-style-override-1">‚Tak se tedy věci mají,‘ řekl hejtman Adamička tiše, neboť on mluvil vždy velice tiše, ‚to vám řekl večer na ulici. Třeba zjistiti, zdali jste měl dovoleno vyjít si z&#160;kasáren. Abtreten!‘</p>
			<p class="MLP-text para-style-override-1">Za nějaký čas dal si hejtman Adamička zavolat podavatele stížnosti.</p>
			<p class="MLP-text para-style-override-1">‚Je zjištěno,‘ řekl opět tak tiše, ‚že jste měl povolení vzdálit se ten den z&#160;kasáren do deseti hodin večer. A&#160;proto nebudete potrestán. Abtreten!‘</p>
			<p class="MLP-text para-style-override-1">O&#160;tom hejtmanovi Adamičkovi se pak říkalo, že má smysl pro spravedlnost, milý kamaráde, tak ho poslali do pole a&#160;na místě něho přišel sem major Wenzl. A&#160;to byl čertův syn, pokud se týkalo národnostních štvanic, a&#160;ten zaťal tipec fénrichovi Dauerlingovi. Major Wenzl má za manželku Češku a&#160;má největší strach z&#160;národnostních sporů. Když před lety sloužil jako hejtman v&#160;Kutné Hoře, vynadal jednou v&#160;opilosti v&#160;jednom hotelu vrchnímu, že je česká pakáž. Upozorňuji přitom, že ve společnosti mluvil major Wenzl výhradně česky, stejně jako ve své domácnosti, a&#160;že jeho synové studují česky. Slovo padlo, a&#160;už to bylo v&#160;místních novinách a&#160;nějaký poslanec interpeloval chování hejtmana Wenzla v&#160;hotelu ve vídeňském parlamentě. Měl z&#160;toho Wenzl velké nepříjemnosti, poněvadž to bylo právě v&#160;době povolení parlamentem vojenské předlohy, a&#160;teď jim do toho vleze takový ožralý hejtman Wenzl z&#160;Kutné Hory.</p>
			<p class="MLP-text para-style-override-1">Potom hejtman Wenzl dozvěděl se, že tohle všechno mu nadrobil kadetštelfrtrétr z&#160;jednoročních dobrovolníků Zítko. Ten to dal o&#160;něm do novin, neboť mezi ním a&#160;hejtmanem Wenzlem panovalo nepřátelství od té doby, kdy Zítko v&#160;jedné společnosti u&#160;přítomnosti hejtmana Wenzla dal se do uvažování, že stačí poohlédnouti se po boží přírodě, pozorovat, jak mračna zakrývají horizont, jak na obzoru vysoko se tyčí hory a&#160;jak řve vodopád v&#160;lesích, jak ptáci zpívají.</p>
			<p class="MLP-text para-style-override-1">‚Stačí,‘ povídal kadetštelfrtrétr Zítko, ‚zamyslit se nad tím, co je každý hejtman proti velebné přírodě. Stejná nula jako každý kadetštelfrtrétr.‘</p>
			<p class="MLP-text para-style-override-1">Poněvadž všichni vojenští páni byli tenkrát namazaní, chtěl hejtman Wenzl nešťastného filozofa Zítka zmlátit jako koně, a&#160;nepřátelství toto se stupňovalo a&#160;hejtman sekýroval Zítka, kde mohl, tím víc, poněvadž výrok kadetštelfrtrétra Zítka stal se pořekadlem.</p>
			<p class="MLP-text para-style-override-1">‚Co je hejtman Wenzl proti velebné přírodě?‘ to znali po celé Kutné Hoře.</p>
			<p class="MLP-text para-style-override-1">‚Já ho lumpa doženu k&#160;sebevraždě,‘ říkal hejtman Wenzl, ale Zítko šel do civilu a&#160;studoval dál filozofii. Od té doby trvá zběsilost majora Wenzla proti mladým důstojníkům. Ani poručík není jistým před jeho řáděním a&#160;zuřením. O&#160;kadetech a&#160;praporčících ani nemluvě.</p>
			<p class="MLP-text para-style-override-1">‚Rozmačkám je jako štěnice,‘ říká major Wenzl, a&#160;běda tomu fénrichovi, který někoho pro nějakou malichernost by hnal před batalionsraport. Pro majora Wenzla je směrodatným jenom velké a&#160;hrozné provinění, jako když někdo usne u&#160;prachárny na vartě nebo když vyvede něco ještě hroznějšího, když například přelézá voják v&#160;noci zeď Mariánských kasáren a&#160;usne nahoře na zdi, dá se chytit landveráckou nebo dělostřeleckou patrolou v&#160;noci, zkrátka provede tak strašné věci, že dělá hanbu regimentu.</p>
			<p class="MLP-text para-style-override-1">‚Prokristapána,‘ slyšel jsem ho jednou hulákat na chodbě, ‚tak už ho potřetí chytla landverácká patrola. Hned ho, bestii, dejte do díry, a&#160;chlap musí od regimentu pryč, někam ku trénu, aby vozil hnůj. A&#160;ani se s&#160;nimi nesepral! To nejsou vojáci, ale metaři. Žrát mu dejte až pozítří, vezměte mu slamník a&#160;strčte ho do ajnclíku, a&#160;žádnou deku, drnorysovi!‘</p>
			<p class="MLP-text para-style-override-1">Nyní si představte, příteli, že hned po jeho příchodu sem ten pitomý fénrich Dauerling hnal před batalionsraport jednoho muže, že prý ho ten zúmyslně nepozdravil, když Dauerling jel přes náměstí ve fiakru v&#160;neděli odpůldne s&#160;nějakou slečinkou! Tenkrát při batalionsraportu, jak vyprávěly šarže, bylo boží dopuštění. Šikovatel bataliónní kanceláře utekl až k&#160;chodbě s&#160;lejstrama a&#160;major Wenzl řval na Dauerlinga:</p>
			<p class="MLP-text para-style-override-1">‚Já si to vyprošuji, himldonrvetr, já si to zakazuji! Víte, pane fénrich, co je to batalionsraport? Batalionsraport není žádný švajnfest. Jak mohl vás vidět, když jste ujížděl po náměstí? Nevíte, že jste sám učil, že vzdává se čest šaržím, s&#160;kterými se setkáváme, a&#160;to neznamená, jestli má voják se točit jako vrána, aby našel pana fénricha projíždějícího se přes náměstí. Mlčte, prosím vás. Batalionsraport je zřízení velice vážné. Jestli voják vám již tvrdil, že vás neviděl, poněvadž právě na korze vzdával čest mně, obrácen ke mně, rozumíte, k&#160;majorovi Wenzlovi, a&#160;že nemohl se dívat dozadu na fiakr, který vás vezl, myslím, že se tomu musí věřit. Příště prosím neobtěžovat mne s&#160;takovými maličkostmi.‘</p>
			<p class="MLP-text para-style-override-1">Od té doby Dauerling se změnil.“</p>
			<p class="MLP-text para-style-override-1">Jednoroční dobrovolník zívl:</p>
			<p class="MLP-text para-style-override-1">„Musíme se vyspat na regimentsraport. Chtěl jsem vám jenom částečně říct, jak to asi u&#160;regimentu vypadá. Plukovník Schröder nemá rád majora Wenzla, je to vůbec divný pavouk. Hejtman Ságner, který má na starosti školu jednoročních dobrovolníků, vidí v&#160;Schrödrovi pravý typ vojáka, ačkoliv plukovník Schröder nebojí se ničeho tak jako toho, kdyby měl jít do pole. Ságner je chlap všemi mastmi mazaný a&#160;stejně jako Schröder nemá rád rezervní důstojníky. Říká o&#160;nich, že jsou to civilní smradi. Na jednoročáky dívá se jako na divoká zvířata, ze kterých je třeba udělat vojenské stroje, přišít jim hvězdičky a&#160;poslat na frontu, aby je vybili místo ušlechtilých aktivních důstojníků, které třeba zachovat na plemeno.</p>
			<p class="MLP-text para-style-override-1">Vůbec,“ řekl jednoroční dobrovolník, ukrývaje se pod deku, „všechno v&#160;armádě smrdí hnilobou. Teď se ještě vyjevené masy nevzpamatovaly. S&#160;vypoulenýma očima jdou se dát rozsekat na nudle a&#160;potom, když ho trefí kulička, zašeptá jen: ‚Maminko…‘ Neexistují hrdinové, ale jatečný dobytek a&#160;řezníci v&#160;jenerálních štábech. A&#160;nakonec se jim to všechno vzbouří, a&#160;to bude pěkná mela. Ať žije armáda! Dobrou noc!“</p>
			<p class="MLP-text para-style-override-1">Jednoroční dobrovolník utichl a&#160;pak počal sebou vrtět pod dekou a&#160;otázal se:</p>
			<p class="MLP-text para-style-override-1">„Spíte, kamaráde?“</p>
			<p class="MLP-text para-style-override-1">„Nespím,“ odpověděl Švejk na druhém kavalci, „přemejšlím.“</p>
			<p class="MLP-text para-style-override-1">„O&#160;čem přemýšlíte, kamaráde?“</p>
			<p class="MLP-text para-style-override-1">„O&#160;velkej stříbrnej medaili za udatnost, kterou dostal jeden truhlář z&#160;Vávrovy ulice na Král. Vinohradech, nějakej Mlíčko, poněvadž byl první, kterému u&#160;jeho regimentu utrh na začátku války granát nohu. Dostal umělou nohu a&#160;počal se všude chvástat se svou medailí a&#160;že je vůbec první a&#160;nejprvnější mrzák od regimentu za války. Jednou přišel do Apolla na Vinohradech a&#160;tam se dostal do sporu s&#160;řezníky z&#160;porážky, kteří mu nakonec utrhli umělou nohu a&#160;praštili ho s&#160;ní přes hlavu. Ten, co mu ji utrh, nevěděl, že je to umělá noha, tak z&#160;toho leknutí omdlel. Na strážnici zas Mlíčkovi nohu přidělali, ale od té doby dostal Mlíčko zlost na svou velkou stříbrnou medaili za udatnost a&#160;šel ji zastavit do zastavárny a&#160;tam ho zadrželi i&#160;s&#160;medailí. Měl z&#160;toho opletání, a&#160;je nějaký takový zvláštní čestný soud pro válečné invalidy a&#160;ten ho odsoudil k&#160;tomu, že mu vzali tu stříbrnou medaili a&#160;pak ho odsoudili ještě ku ztrátě nohy…“</p>
			<p class="MLP-text para-style-override-1">„Jak to?“</p>
			<p class="MLP-text para-style-override-1">„Náramně prostě. Přišla jednoho dne k&#160;němu komise a&#160;oznámila mu, že není hoden nosit umělou nohu, tak mu ji vodepnuli a&#160;vodnesli.</p>
			<p class="MLP-text para-style-override-1">Anebo,“ pokračoval Švejk, „taky je náramná legrace, když pozůstalí po někom, kerej pad ve válce, dostanou najednou takovou medaili s&#160;přípisem, že se jim ta medaile propůjčuje, aby ji někam pověsili na význačné místo. V&#160;Božetěchově ulici na Vyšehradě jeden rozzuřený otec, který myslel, že si z&#160;něho úřady dělají legraci, pověsil tu medaili na záchod a&#160;jeden policajt, který s&#160;ním měl na pavlači ten záchod společnej, udal ho pro velezradu, a&#160;tak si to ten chudák odskákal.“</p>
			<p class="MLP-text para-style-override-1">„Z&#160;toho vyplývá,“ řekl jednoroční dobrovolník, „že všechna sláva polní tráva. Teď vydali ve Vídni Zápisník jednoročního dobrovolníka a&#160;tam je tento úchvatný verš v&#160;českém překladě:</p>
			<p class="MLP-verse--I---12-0 para-style-override-1">Byl jednou jednoročák statný,<br/>ten za vlast, krále svého pad<br/>a&#160;příklad podal druhům zdatný,<br/>jak za vlast třeba bojovat.</p>
			<p class="MLP-verse--I---12-12 para-style-override-1">Hle, mrtvolu již na lafetě nesou,<br/>na prsa hejtman dal mu řád,<br/>modlitby tiché ku nebi se vznesou<br/>za toho, který za vlast pad.</p>
			<p class="MLP-text para-style-override-1">Tak mně připadá,“ řekl jednoroční dobrovolník po krátké pomlčce, „že duch vojenský v&#160;nás upadá, navrhuji, milý příteli, abychom v&#160;noční tmě, v&#160;tichu našeho vězení, si zazpívali o&#160;kanonýrovi Jabůrkovi. To povznese vojenského ducha. Ale musíme řvát, aby to bylo slyšet po celých Mariánských kasárnách. Navrhuji proto, abychom se postavili ke dveřím.“</p>
			<p class="MLP-text para-style-override-1">A&#160;z&#160;arestu ozval se za chvíli řev, až se na chodbě okna třásla:</p>
			<p class="MLP-verse--I---12-12 para-style-override-1">„… A u kanónu stál<br/>a&#160;pořád ládo&#160;– ládo…<br/>a u&#160;kanónu stál<br/>a&#160;pořád ládoval.<br/>Přiletěla koule prudce,<br/>utrhla mu obě ruce,<br/>a&#160;von klidně stál<br/>a&#160;pořád ládo&#160;– ládo…<br/>u kanónu stál<br/>a&#160;pořád ládoval…“</p>
			<p class="MLP-text para-style-override-1">Na nádvoří ozvaly se kroky a&#160;hlasy.</p>
			<p class="MLP-text para-style-override-1">„To je profous,“ řekl jednoroční dobrovolník, „jde s&#160;ním lajtnant Pelikán, který má dnes službu. Je to rezervní důstojník, můj známý z&#160;České besedy, v&#160;civilu je matematikem v&#160;jedné pojišťovně. Od toho dostaneme cigarety. Řveme jen dál.“</p>
			<p class="MLP-text para-style-override-1">A&#160;opět ozvalo se: „A&#160;u&#160;kanónu stál…“</p>
			<p class="MLP-text para-style-override-1">Když se otevřely dveře, profous, zřejmě rozčílený přítomností službu konajícího důstojníka, spustil ostře:</p>
			<p class="MLP-text para-style-override-1">„Zde není žádná menažérie.“</p>
			<p class="MLP-text para-style-override-1">„Pardon,“ odpověděl jednoroční dobrovolník, „zde je filiálka Rudolfina, koncert ve prospěch uvězněných. Právě ukončeno první číslo programu: Válečná symfonie.“</p>
			<p class="MLP-text para-style-override-1">„Nechte toho,“ řekl poručík Pelikán naoko přísně, „myslím, že víte, že máte jít v&#160;devět hodin ležet a&#160;netropit hluk. Vaše koncertní číslo je slyšet až na náměstí.“</p>
			<p class="MLP-text para-style-override-1">„Poslušně hlásím, pane lajtnant,“ řekl jednoroční dobrovolník, „že jsme se nepřipravili náležitě, a&#160;jestli nějaká disharmonie…“</p>
			<p class="MLP-text para-style-override-1">„Tohle dělá každý večer,“ snažil se popichovat na svého nepřítele profous, „chová se vůbec strašně neinteligentně.“</p>
			<p class="MLP-text para-style-override-1">„Prosím, pane lajtnant,“ řekl jednoroční dobrovolník, „chtěl bych s&#160;vámi mluvit mezi čtyřma očima. Ať profous počká za dveřmi.“</p>
			<p class="MLP-text para-style-override-1">Když to bylo splněno, jednoroční dobrovolník důvěrně řekl:</p>
			<p class="MLP-text para-style-override-1">„Tak vysyp cigarety, Franto.&#160;– Sportky? A&#160;to jako lajtnant nemáš nic lepšího? Prozatím ti děkuji. Ještě sirky.&#160;– Sportky,“ řekl po jeho odchodu jednoroční dobrovolník opovržlivě, „i&#160;v&#160;nouzi má být člověk povznešen. Kuřte, kamaráde, na dobrou noc. Zítra nás čeká poslední soud.“</p>
			<p class="MLP-text para-style-override-1">Jednoroční dobrovolník, nežli usnul, neopomenul zazpívat „Hory, doly a&#160;skály vysoké jsou moji přátelé. To nám nenavrátí, co jsme měli rádi, děvčátko rozmilé…“</p>
			<p class="MLP-text para-style-override-1">Jestli jednoroční dobrovolník vyličoval plukovníka Schrödra jako netvora, byl na omylu, neboť plukovník Schröder měl částečný smysl pro spravedlnost, který jasně vystupoval po těch nocích, kdy plukovník Schröder byl spokojen se společností, v&#160;jejíž středu trávil večery v&#160;hotelu. A&#160;nebyl-li spokojen?</p>
			<p class="MLP-text para-style-override-1">Zatímco jednoroční dobrovolník pronášel zdrcující kritiku poměrů v&#160;kasárnách, plukovník Schröder seděl v&#160;hotelu ve společnosti důstojníků a&#160;poslouchal, jak nadporučík Kretschmann, který se vrátil ze Srbska s&#160;bolavou nohou (trkla ho kráva), vypravoval, jak se díval od štábu, ku kterému byl přidělen, na útok na srbské pozice:</p>
			<p class="MLP-text para-style-override-1">„Ano, nyní vyletěli ze zákopů. Na celé délce dvou kilometrů lezou nyní přes drátěné překážky a&#160;vrhají se na nepřítele. Ruční granáty za pasem, masky, ručnici přes rameno, připraveni ku střelbě, připraveni k&#160;úderu. Hvízdají kulky. Padne jeden voják, který vyskakuje ze zákopu, druhý padne na vyhozeném náspu, třetí padne po několika krocích, ale těla kamarádů ženou se dále kupředu s&#160;hurá, kupředu do kouře a&#160;prachu. A&#160;nepřítel střílí ze všech stran, ze zákopů, z&#160;trychtýřů od granátů, a&#160;míří na nás kulomety. Zas padají vojáci. Švarm chce se dostat na nepřátelskou strojní pušku. Padnou. Ale kamarádi jsou již upředu. Hurrá! Padne jeden důstojník. Už není slyšet ručnice pěchoty, připravuje se něco hrozného. Zas padne jeden celý švarm a&#160;je slyšet nepřátelské strojní pušky: ratatatata… Padne… Já, odpusťte, už dál nemohu, já jsem opilý…“</p>
			<p class="MLP-text para-style-override-1">A&#160;důstojník s&#160;bolavou nohou se zamlčel a&#160;zůstal sedět tupě na židli. Plukovník Schröder se milostivě usmívá a&#160;poslouchá, jak naproti hejtman Spíra, jako kdyby se chtěl hádat, tluče pěstí do stolu a&#160;opakuje něco, co nemá žádného významu a&#160;čemuž není naprosto rozumět, co to vlastně má znamenat a&#160;co chce tím říct:</p>
			<p class="MLP-text para-style-override-1">„Uvažte prosím dobře. Máme ve zbrani rakouské zeměbranecké hulány, rakouské zeměbrance, bosenské myslivce, rakouské myslivce, rakouské pěšáky, uherské pěšáky, tyrolské císařské střelce, bosenské pěšáky, uherské pěší honvédy, uherské husary, zeměbranecké husary, jízdní myslivce, dragouny, hulány, dělostřelce, trén, sapéry, sanitu, námořníky. Rozumíte? A&#160;Belgie? První a&#160;druhá výzva vojska tvoří operační armádu, třetí výzva obstarává službu v&#160;zádech armády…“</p>
			<p class="MLP-text para-style-override-1">Hejtman Spíro udeřil pěstí do stolu.</p>
			<p class="MLP-text para-style-override-1">„Zeměbrana vykonává službu v&#160;zemi v&#160;čas míru.“</p>
			<p class="MLP-text para-style-override-1">Jeden mladý důstojník vedle horlivě se snažil, aby přesvědčil plukovníka o&#160;své vojenské tvrdosti, a&#160;velice hlasitě tvrdil k&#160;svému sousedovi:</p>
			<p class="MLP-text para-style-override-1">„Tuberkulózní lidi se musí posílat na frontu, udělá jim to dobře, a&#160;pak je lepší, když padnou nemocní než zdraví.“</p>
			<p class="MLP-text para-style-override-1">Plukovník se usmíval, ale náhle se zachmuřil a&#160;obraceje se na majora Wenzla řekl:</p>
			<p class="MLP-text para-style-override-1">„Divím se, že se nám nadporučík Lukáš vyhýbá, od té doby, co přijel, nepřišel ještě ani jednou mezi nás.“</p>
			<p class="MLP-text para-style-override-1">„On skládá básničky,“ posměšně se ozval hejtman Ságner, „sotva přijel, tak se zamiloval do paní inženýrové Schreiterové, s&#160;kterou se setkal v&#160;divadle.“</p>
			<p class="MLP-text para-style-override-1">Plukovník se zachmuřeně podíval před sebe:</p>
			<p class="MLP-text para-style-override-1">„Prý umí zpívat kuplety?“</p>
			<p class="MLP-text para-style-override-1">„Už v&#160;kadetce nás velice bavil kuplety,“ odpověděl hejtman Ságner, „a&#160;anekdoty zná, jedna radost. Proč nejde mezi nás, nevím.“</p>
			<p class="MLP-text para-style-override-1">Plukovník smutně potřásl hlavou:</p>
			<p class="MLP-text para-style-override-1">„Dnes už není mezi námi to pravé kamarádství. Dřív, pamatuji se, že každý z&#160;nás důstojníků snažil se v&#160;kasině přispět něčím k&#160;zábavě. Jeden, pamatuji se, nějaký nadporučík Dankl, ten se svlékl do naha, lehl si na podlahu, zastrčil si do zadnice ocas ze slanečka a&#160;představoval nám mořskou pannu. Jiný zas, poručík Schleisner, uměl střihat ušima a&#160;řičet jako hřebec, napodobovat mňoukání koček a&#160;bzučení čmeláka. Pamatuji se také na hejtmana Skodayho. Ten vždy, když jsme chtěli, přivedl do kasina holky, byly to tři sestry, a&#160;měl je nacvičené jako psy. Postavil je na stůl a&#160;ony se začaly před námi obnažovat do taktu. Měl takovou malou taktovku, a&#160;všechna čest, kapelník byl znamenitý. A&#160;co s&#160;nimi prováděl na pohovce! Jednou dal přinést vanu s&#160;teplou vodou doprostřed místnosti a&#160;my jeden po druhém museli jsme se s&#160;těma holkama vykoupat a&#160;on nás vyfotografoval.“</p>
			<p class="MLP-text para-style-override-1">Při této vzpomínce plukovník Schröder se blaženě usmíval.</p>
			<p class="MLP-text para-style-override-1">„A&#160;jaké sázky jsme dělali ve vaně,“ pokračoval, mlaskaje hnusně a&#160;vrtě sebou na židli, „ale dnes? Je to nějaká zábava? Ani ten kupletista se neobjeví. Ani pít dnes mladší důstojníci neumí. Není ještě dvanáct hodin, a&#160;už je za stolem, jak vidíte, pět opilých. Byly časy, že jsme seděli dva dny, a&#160;čím víc pili, tím byli střízlivějšími, a&#160;lili jsme do sebe nepřetržitě pivo, víno, likéry. Dnes to není již ten pravý vojenský duch. Čertví, co je toho příčinou. Žádný vtip, jen samé takové povídačky bez konce. Poslouchejte jen, jak tam dole u&#160;stolu mluví o&#160;Americe.“</p>
			<p class="MLP-text para-style-override-1">Od druhého konce stolu bylo slyšet čísi vážný hlas:</p>
			<p class="MLP-text para-style-override-1">„Amerika se do války pouštět nemůže. Američani a&#160;Angličani jsou na nůž. Amerika není na válku připravena.“</p>
			<p class="MLP-text para-style-override-1">Plukovník Schröder vzdychl:</p>
			<p class="MLP-text para-style-override-1">„To je žvanění rezervních důstojníků. Ty nám byl čert dlužen. Takový člověk ještě včera psal někde v&#160;bance nebo dělal kornoutky a&#160;prodával koření, skořici a&#160;leštidlo na boty nebo vypravoval dětem ve škole, že hlad vyhání vlky z&#160;lesů, a&#160;dnes by se chtěl rovnat k&#160;aktivním důstojníkům, všemu rozumět a&#160;do všeho strkat nos. A&#160;když máme u&#160;nás aktivní důstojníky, jako je nadporučík Lukáš, tu pan nadporučík mezi nás nejde.“</p>
			<p class="MLP-text para-style-override-1">Plukovník Schröder v&#160;mrzuté náladě odešel domů, a&#160;když se ráno probudil, měl ještě horší náladu, poněvadž v&#160;novinách, které četl v&#160;posteli, několikrát našel větu ve zprávách z&#160;bojiště, že vojska byla odvedena na předem již připravené pozice. Byly to slavné dny rakouské armády, podobající se jako vejce vejci dnům u&#160;Šabace.</p>
			<p class="MLP-text para-style-override-1">A&#160;pod tím dojmem přikročil v&#160;deset hodin ráno plukovník Schröder k&#160;tomu výkonu, který snad správně pojmenoval jednoroční dobrovolník posledním soudem.</p>
			<p class="MLP-text para-style-override-1">Švejk s&#160;jednoročním dobrovolníkem stáli na nádvoří a&#160;očekávali plukovníka. Byly zde již šarže, službu konající důstojník, plukovní adjutant a&#160;šikovatel z&#160;plukovní kanceláře se spisy o&#160;provinilcích, na které čeká sekyra spravedlnosti&#160;– regimentsraport.</p>
			<p class="MLP-text para-style-override-1">Konečně se objevil zachmuřený plukovník v&#160;průvodu hejtmana Ságnera ze školy jednoročních dobrovolníků, nervózně sekaje bičíkem přes holínku svých vysokých bot.</p>
			<p class="MLP-text para-style-override-1">Přijav raport, přešel několikrát za hrobového mlčení kolem Švejka a&#160;jednoročního dobrovolníka, kteří dělali rechtsšaut nebo linksšaut, podle toho, na kterém křídle se plukovník objevil. Činili to s&#160;neobyčejnou důkladností, že si mohli krky vykroutit, poněvadž to trvalo hezkou chvíli.</p>
			<p class="MLP-text para-style-override-1">Konečně se plukovník zastavil před jednoročním dobrovolníkem, který hlásil:</p>
			<p class="MLP-text para-style-override-1">„Jednoroční dobrovolník…“</p>
			<p class="MLP-text para-style-override-1">„Vím,“ řekl stručně plukovník, „vyvrhel jednoročních dobrovolníků. Čím jste v&#160;civilu? Studující klasické filozofie? Tedy ožralý inteligent…&#160;– Pane hejtmane,“ zvolal na Ságnera, „přiveďte sem celou školu jednoročních dobrovolníků.</p>
			<p class="MLP-text para-style-override-1">To se ví,“ hovořil dál k&#160;jednoročnímu dobrovolníkovi, „milostpán student klasické filozofie, s&#160;kterým se musí našinec špinit. Kehrt euch! To jsem věděl. Faldy na mantlu v&#160;nepořádku. Jako kdyby šel od děvky nebo se válel v&#160;bordelu. Já vás, chlapečku, roznesu.“</p>
			<p class="MLP-text para-style-override-1">Škola jednoročních dobrovolníků vstoupila na nádvoří.</p>
			<p class="MLP-text para-style-override-1">„Do čtverce!“ rozkázal plukovník. Obklopili souzené i&#160;plukovníka úzkým čtvercem.</p>
			<p class="MLP-text para-style-override-1">„Podívejte se na toho muže,“ řičel plukovník, ukazuje bičíkem na jednoročního dobrovolníka, „prochlastal vaši čest jednoročních dobrovolníků, ze kterých má se vychovat kádr řádných důstojníků, kteří by vedli mužstvo k&#160;slávě na poli bitevním. Ale kam by vedl on své mužstvo, tento ochlasta? Z&#160;hospody do hospody. Všechen vyfasovaný rum by mužstvu propil. Můžete říct něco na svou omluvu? Nemůžete. Podívejte se na něho. Ani na svou omluvu nemůže nic říct, a&#160;v&#160;civilu studuje klasickou filozofii. Opravdu, klasický případ.“</p>
			<p class="MLP-text para-style-override-1">Plukovník pronesl poslední slova významně pomalu a&#160;odplivl si:</p>
			<p class="MLP-text para-style-override-1">„Klasický filozof, který v&#160;opilosti sráží důstojníkům v&#160;noci čepice z&#160;hlavy. Mensch! Ještě štěstí, že to byl jen <span class="MLP-znak-kurziva-11b">takový</span> důstojník od dělostřelectva.“</p>
			<p class="MLP-text para-style-override-1">V&#160;tom posledním byla soustředěna všechna zášť 91.&#160;regimentu proti dělostřelectvu v&#160;Budějovicích. Běda dělostřelci, který padl v&#160;noci do rukou patroly od pluku, a&#160;naopak. Zášť hrozná, nesmiřitelná, vendeta, krevní msta, dědící se z&#160;ročníku na ročník, provázená na obou stranách tradičními historkami, jak buď infanteristi naházeli dělostřelce do Vltavy, nebo opačně. Jak se seprali v&#160;Port Arthuru, u&#160;Růže a&#160;v&#160;jiných četných zábavních místnostech jihočeské metropole.</p>
			<p class="MLP-text para-style-override-1">„Nicméně,“ pokračoval plukovník, „taková věc se musí bezpříkladně potrestat, chlap musí být vyloučen ze školy jednoročních dobrovolníků, morálně zničen. Máme už dost takových inteligentů v&#160;armádě. Regimentskanzlei!“</p>
			<p class="MLP-text para-style-override-1">Šikovatel z&#160;plukovní kanceláře přistoupil vážně se spisy a&#160;s&#160;tuž­kou.</p>
			<p class="MLP-text para-style-override-1">Panovalo ticho jako v&#160;soudní síni, kde soudí vraha a&#160;předseda soudu spustí: „Poslyšte rozsudek.“</p>
			<p class="MLP-text para-style-override-1">A&#160;právě takovým hlasem pronesl plukovník:</p>
			<p class="MLP-text para-style-override-1">„Jednoroční dobrovolník Marek odsuzuje se: 21&#160;dní verschärft a&#160;po odpykání trestu do kuchyně škrábat brambory.“</p>
			<p class="MLP-text para-style-override-1">Obraceje se ke škole jednoročních dobrovolníků, dal plukovník rozkaz k&#160;seřazení. Bylo slyšet, jak rychle se rozdělují do čtyřstupu a&#160;odcházejí, přičemž plukovník řekl k&#160;hejtmanovi Ságnerovi, že to neklape, aby s&#160;nimi na nádvoří odpůldne opakoval kroky.</p>
			<p class="MLP-text para-style-override-1">„To musí hřmít, pane hejtmane. A&#160;ještě něco. Málem bych byl zapomněl. Řekněte jim, že celá škola jednoročních dobrovolníků má po pět dní kasárníka, aby nikdy nezapomněli na svého bývalého kolegu, toho lumpa Marka.“</p>
			<p class="MLP-text para-style-override-1">A&#160;lump Marek stál vedle Švejka a&#160;tvářil se úplně spokojeně. Lépe to už s&#160;ním dopadnout nemohlo. Je rozhodně lepší škrábat v&#160;kuchyni brambory, modelovat blbouny a&#160;obírat žebro než řvát s&#160;plnými kaťaty pod uragánním ohněm nepřítele: „Einzeln abfallen! Bajonett auf!“</p>
			<p class="MLP-text para-style-override-1">Vrátiv se od hejtmana Ságnera, plukovník Schröder zastavil se před Švejkem a&#160;podíval se na něho pozorně. Švejkovu figuru v&#160;ten okamžik reprezentoval jeho plný, usměvavý obličej, zakrojený velkýma ušima vyčuhujícíma pod naraženou vojenskou čepicí. Celek dělal výraz naprostého bezpečí a&#160;neznalosti nějakého provinění. Jeho oči se ptaly: „Provedl jsem prosím něco?“ Jeho oči mluvily: „Mohu já prosím za něco?“</p>
			<p class="MLP-text para-style-override-1">A&#160;plukovník shrnul svá pozorování v&#160;otázku, kterou dal šikovateli z&#160;plukovní kanceláře:</p>
			<p class="MLP-text para-style-override-1">„Blb?“</p>
			<p class="MLP-text para-style-override-1">A&#160;tu viděl plukovník, jak ústa toho dobráckého obličeje před ním se otvírají.</p>
			<p class="MLP-text para-style-override-1">„Poslušně hlásím, pane obrst, blb,“ odpověděl za šikovatele Švejk.</p>
			<p class="MLP-text para-style-override-1">Plukovník Schröder kývl adjutantovi a&#160;odešel s&#160;ním stranou. Pak zavolali na šikovatele a&#160;prohlíželi materiál o&#160;Švejkovi.</p>
			<p class="MLP-text para-style-override-1">„Aha,“ řekl plukovník Schröder, „to je tedy ten sluha nadporučíka Lukáše, který se mu dle jeho raportu ztratil v&#160;Táboře. Myslím, že páni důstojníci mají si sami vychovávat své sluhy. Když už si pan nadporučík Lukáš vybral takového notorického blba za sluhu, ať se s&#160;ním trápí sám. Má na to dost volného času, když nikam nechodí. Že jste ho také nikdy neviděl v&#160;naší společnosti? Nu tak vidíte. Má tedy dost času, aby si mohl svého sluhu vycepovat.“</p>
			<p class="MLP-text para-style-override-1">Plukovník Schröder přistoupil k&#160;Švejkovi, a&#160;dívaje se na jeho dobrácký obličej, řekl:</p>
			<p class="MLP-text para-style-override-1">„Pitomý dobytku, máte tři dny verschärft, a&#160;až si to odbudete, hlaste se u&#160;nadporučíka Lukáše.“</p>
			<p class="MLP-text para-style-override-1">Tak se opět setkal Švejk s&#160;jednoročním dobrovolníkem v&#160;plukovním arestě a&#160;nadporučík Lukáš mohl se velice potěšit, když si ho dal plukovník Schröder k&#160;sobě zavolat, aby mu řekl:</p>
			<p class="MLP-text para-style-override-1">„Pane nadporučíku. Asi před týdnem, po svém příjezdu k&#160;pluku, podal jste mně raport o&#160;přidělení sluhy, poněvadž se vám váš sluha ztratil na nádraží v&#160;Táboře. Poněvadž se vrátil…“</p>
			<p class="MLP-text para-style-override-1">„Pane plukovníku…,“ prosebně ozval se nadporučík Lukáš.</p>
			<p class="MLP-text para-style-override-1">„… rozhodl jsem se,“ s&#160;důrazem pokračoval plukovník, „posadit ho na tři dny a&#160;pak ho zas pošlu k&#160;vám…“</p>
			<p class="MLP-text para-style-override-1">Nadporučík Lukáš zdrceně se vypotácel z&#160;plukovníkovy kanceláře.</p>
			<p class="MLP-text-bez1radku--12-0 para-style-override-1">Během těch tří dnů, které strávil Švejk ve společnosti jednoročního dobrovolníka Marka, bavil se velice dobře. Každého večera oba pořádali na pryčnách vlastenecké projevy.</p>
			<p class="MLP-text para-style-override-1">Večer z&#160;arestu ozývalo se vždy „Zachovej nám, Hospodine“ a&#160;„Prinz Eugen, der edle Ritter“. Přezpívali též celou řadu vojenských písniček, a&#160;když přicházíval profous, znělo mu na uvítanou:</p>
			<p class="MLP-verse--I---12-0 para-style-override-1">Ten náš starej profous,<br/>ten nesmí zemříti,<br/>pro toho si musí<br/>čert z&#160;pekla přijíti.</p>
			<p class="MLP-verse--I---12-12 para-style-override-1">Přijde pro něj s&#160;vozem<br/>a&#160;praští s&#160;ním vo zem,<br/>čerti si s&#160;ním v&#160;pekle<br/>pěkně zatopěj…</p>
			<p class="MLP-text para-style-override-1">A&#160;nad pryčnu nakreslil jednoroční dobrovolník profouse a&#160;pod něho napsal text staré písničky:</p>
			<p class="MLP-verse--I---12-12 para-style-override-1">Když jsem šel do Prahy pro jelita,<br/>potkal jsem na cestě tajtrlíka.<br/>Nebyl to tajtrlík, byl to profous,<br/>kdybych byl neutek, byl by mne kous.</p>
			<p class="MLP-text para-style-override-1">A&#160;zatímco oba tak dráždili profouse, jako v&#160;Seville andaluského býka dráždí červeným šátkem, nadporučík Lukáš s&#160;úzkostí očekával, kdy se objeví Švejk, aby hlásil, že nastupuje opět službu.</p>
		</div>
</body>
</html>