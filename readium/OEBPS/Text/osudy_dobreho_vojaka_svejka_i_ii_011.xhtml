<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>osudy_dobreho_vojaka_svejka_i_ii-8</title>
		<link href="../Styles/osudy_dobr_idstyles.css" rel="stylesheet" type="text/css"/>
	</head>
	<body id="osudy_dobreho_vojaka_svejka_i_ii" xml:lang="cs-CZ">
		<div>
			<p id="toc_marker-2-5" class="MLP-uroven2-kapitola para-style-override-1">5. <br/>Švejk na policejním komisařství <br/>v&#160;Salmově ulici</p>
			<p class="MLP-text-bez1radku para-style-override-1">Po krásných slunných dnech v&#160;blázinci přišly na Švejka hodiny plné pronásledování. Policejní inspektor Braun aranžoval scénu setkání se Švejkem s&#160;krutostí římských pochopů doby roztomilého císaře Nerona. Tvrdě, jako tenkrát, když oni říkali: „Hoďte toho lumpa křesťana lvům,“ řekl inspektor Braun: „Dejte ho za katr!“</p>
			<p class="MLP-text para-style-override-1">Ani o&#160;slovíčko více, ani méně. Jenom oči pana policejního inspektora Brauna zasvítily přitom zvláštní, perverzní rozkoší.</p>
			<p class="MLP-text para-style-override-1">Švejk se uklonil a&#160;řekl hrdě:</p>
			<p class="MLP-text para-style-override-1">„Jsem připraven, pánové. Myslím, že katr znamená tolik co separace, a&#160;to není právě tak zlý.“</p>
			<p class="MLP-text para-style-override-1">„Moc se nám tady neroztahujou,“ odpověděl policejní strážník, načež se Švejk ozval: „Já jsem úplně skromnej a&#160;vděčnej za všechno, co pro mne uděláte.“</p>
			<p class="MLP-text para-style-override-1">V&#160;separaci na pryčně seděl zadumaně jeden muž. Seděl apaticky a&#160;na jeho vzezření bylo vidět, že nevěřil tomu, když zaskřípal klíč ve dveřích separace, že se mu otvírají dveře na svobodu.</p>
			<p class="MLP-text para-style-override-1">„Má poklona, vašnosti,“ řekl Švejk, usedaje k&#160;němu na pryčnu, „kolik asi může být hodin?“</p>
			<p class="MLP-text para-style-override-1">„Hodiny nejsou mými pány,“ odvětil zadumaný muž.</p>
			<p class="MLP-text para-style-override-1">„Zde to není špatný,“ navazoval dál Švejk rozmluvu, „tahle pryčna jez hlazeného dříví.“</p>
			<p class="MLP-text para-style-override-1">Vážný muž neodpověděl, vstal a&#160;počal rychle chodit v&#160;malém prostoru mezi dveřmi a&#160;pryčnou, jako kdyby spěchal, aby něco zachránil.</p>
			<p class="MLP-text para-style-override-1">Švejk mezitím pozoroval se zájmem nápisy načmárané po stě­nách. Byl tu nápis, ve kterém neznámý vězeň slibuje nebi zápas na život i&#160;na smrt s&#160;policií. Text zněl: „Vy si to vypijete.“ Jiný vězeň napsal: „Vlezte mně na záda, kohouti.“ Jiný opět prostě konstatoval fakt: „Seděl jsem zde 5.&#160;června 1913 a&#160;bylo se mnou slušně zacházeno. Josef Mareček, obchodník z&#160;Vršovic.“ A&#160;byl tu i&#160;nadpis otřásající svou hloubkou: „Milost, velký bože…“ a&#160;pod tím: „Polibte mně p.“ Písmena „p“ byla však přeškrtnuta a&#160;po straně napsáno velkými literami ŠOS. Vedle toho nějaká poetická duše napsala verše: „U&#160;potůčku zarmoucený sedím, slunko se za hory ukrývá, na pahorky ozářené hledím, tam, kde drahá milka přebývá.“</p>
			<p class="MLP-text para-style-override-1">Muž, který běhal mezi dveřmi a&#160;pryčnou, jako by chtěl vyhrát maratónský běh, se zastavil a&#160;udýchán se posadil opět na své staré místo, složil hlavu do dlaní a&#160;náhle zařval:</p>
			<p class="MLP-text para-style-override-1">„Puste mne ven!“</p>
			<p class="MLP-text para-style-override-1">„Ne, oni mne nepustí,“ mluvil pro sebe, „nepustí a&#160;nepustí. Už jsem zde od rána od šesti hodin.“</p>
			<p class="MLP-text para-style-override-1">Dostal záchvat sdílnosti, vztyčil se a&#160;otázal se Švejka:</p>
			<p class="MLP-text para-style-override-1">„Nemáte náhodou u&#160;sebe řemen, abych s&#160;tím skončil?“</p>
			<p class="MLP-text para-style-override-1">„Tím vám mohu posloužit milerád,“ odpověděl Švejk odpínaje řemen, „já jsem ještě nikdy neviděl, jak se v&#160;separaci lidi věší na řemenu.&#160;– Jenom to je mrzuté,“ pokračoval rozhlížeje se kolem, „že tu není žádná skoba. Klika na okně vás neudrží. Ledaže byste se pověsil vkleče u&#160;pryčny, jako to udělal ten mnich v&#160;klášteře v&#160;Emauzích, co se oběsil na krucifixu kvůli jedný mladý židovce. Já mám sebevrahy moc rád, tak jen s&#160;chutí do toho.“</p>
			<p class="MLP-text para-style-override-1">Zachmuřený muž, kterému Švejk strčil řemen do ruky, podíval se na řemen, odhodil ho do kouta a&#160;dal se do pláče, rozmazávaje si slzy černýma rukama, přičemž vyrážel ze sebe skřeky:</p>
			<p class="MLP-text para-style-override-1">„Já mám dětičky, já jsem tu pro opilství a&#160;nemravný život, ježišmarjá, moje ubohá žena, co mně řeknou v&#160;úřadě? Já mám dětičky, já jsem tu pro opilství a&#160;nemravný život“ a&#160;tak dále až donekonečna.</p>
			<p class="MLP-text para-style-override-1">Nakonec se přece jen trochu uklidnil, šel ke dveřím a&#160;počal do nich kopat a&#160;bušit na ně pěstí. Za dveřmi ozvaly se kroky a&#160;hlas:</p>
			<p class="MLP-text para-style-override-1">„Co chcete?“</p>
			<p class="MLP-text para-style-override-1">„Puste mne ven!“ řekl takovým hlasem, jako by mu nezbývalo už ničeho, aby žil.</p>
			<p class="MLP-text para-style-override-1">„Kam?“ byla otázka z&#160;druhé strany.</p>
			<p class="MLP-text para-style-override-1">„Do úřadu,“ odvětil nešťastný otec, manžel, úředník, piják a&#160;nemrava.</p>
			<p class="MLP-text para-style-override-1">Ozval se smích, příšerný smích v&#160;tichu chodby, a&#160;kroky se opět vzdálily.</p>
			<p class="MLP-text para-style-override-1">„Jak se mně zdá, ten pán vás nenávidí, když se vám tak směje,“ řekl Švejk, zatímco beznadějný muž opět se posadil vedle něho. „Takovej strážník, když má zlost, dovede učinit moc, a&#160;když má ještě větší zlost, udělá všechno. Seďte jen klidně, když se nechcete oběsit, a&#160;čekejte, jak se věci vyvinou. Jste-li úředník, ženat a&#160;máte-li dítky, je to, přiznávám, strašný. Vy jste asi přesvědčenej, že vás pustí z&#160;úřadu, jestli se nemejlím.“</p>
			<p class="MLP-text para-style-override-1">„To vám nemohu říct,“ vzdychl, „poněvadž sám se nepamatuji, co jsem vyváděl, já jenom vím, že mne odněkud vyhodili a&#160;že jsem se tam chtěl vrátit, abych si zapálil doutník. Ale napřed to pěkně začlo. Přednosta našeho oddělení slavil jmeniny a&#160;pozval nás do jedné vinárny, pak se šlo do druhé, do třetí, do čtvrté, do páté, do šesté, do sedmé, do osmé, do deváté…“</p>
			<p class="MLP-text para-style-override-1">„Nepřejete si, abych vám pomohl počítat?“ otázal se Švejk. „Já se v&#160;tom vyznám, já byl jednou za noc v&#160;osmadvaceti místnostech. Ale všechna čest, nikde jsem víc neměl než nanejvýš tři piva.“</p>
			<p class="MLP-text para-style-override-1">„Zkrátka,“ pokračoval nešťastný podřízený přednosty, který slavil tak velikolepě své jmeniny, „když jsme přešli asi tucet těch různých pajzlíčků, zpozorovali jsme, že se nám přednosta ztratil, ačkoliv jsme si ho uvázali za špagát a&#160;vodili s&#160;sebou jako pejska. Tak jsme ho šli opět všude hledat a&#160;nakonec jsme se ztratili jeden druhému, až nakonec jsem se ocitl v&#160;jedné z&#160;nočních kaváren na Vinohradech, velmi slušné místnosti, kde jsem pil nějaký likér přímo z&#160;láhve. Co jsem potom dělal, na to se nepamatuji, jenom vím, že již zde na komisařství, když mne sem přivedli, hlásili oba páni strážníci raportem, že jsem se opil, choval nemravně, zbil jednu dámu, rozřezal kapesním nožem cizí klobouk, který jsem sňal z&#160;věšáku, rozehnal dámskou kapelu, obvinil vrchního číšníka přede všemi z&#160;krádeže dvacetikoruny, přerazil mramorovou desku u&#160;stolu, kde jsem seděl, a&#160;plivl neznámému pánovi u&#160;vedlejšího stolu zúmyslně do černé kávy. Víc jsem neudělal, alespoň se nedovedu upamatovat, že bych byl ještě něco provedl. A&#160;věřte mně, že jsem takový pořádný, inteligentní člověk, který na nic jiného nemyslí než na svou rodinu. Co tomu všemu říkáte? Já přece nejsem žádný výtržník!“</p>
			<p class="MLP-text para-style-override-1">„Dalo vám to mnoho práce, než jste přerazil tu mramorovou desku,“ otázal se se zájmem Švejk místo odpovědi, „nebo jste ji přerazil naráz?“</p>
			<p class="MLP-text para-style-override-1">„Naráz,“ odvětil inteligentní pán.</p>
			<p class="MLP-text para-style-override-1">„Pak jste ztracenej,“ zádumčivě řekl Švejk. „Dokážou vám, že jste se na to připravoval pilným cvičením. A&#160;ta káva toho cizího pána, do které jste plivl, byla bez rumu nebo s&#160;rumem?“</p>
			<p class="MLP-text para-style-override-1">A&#160;nečekaje na odpověď, vyjasňoval:</p>
			<p class="MLP-text para-style-override-1">„Jestli byla s&#160;rumem, tak to bude horší, poněvadž je dražší. U&#160;soudu se všechno počítá, dává dohromady, aby to vylezlo nejmíň na zločin.“</p>
			<p class="MLP-text para-style-override-1">„U&#160;soudu…,“ malomyslně zašeptal svědomitý otec rodiny, a&#160;svěsiv hlavu, upadl v&#160;nepříjemný stav, kdy člověka žerou výčitky svědomí.<span class="char-style-override-1"><a id="footnote-27518-1-backlink" class="footnote-link" href="#footnote-27518-1">1</a></span></p>
			<p class="MLP-text para-style-override-1">„A&#160;vědí doma,“ otázal se Švejk, „že jste zavřenej, nebo počkají, až to bude v&#160;novinách?“</p>
			<p class="MLP-text para-style-override-1">„Vy myslíte, že to bude v&#160;novinách?“ naivně otázala se oběť jmenin svého představeného.</p>
			<p class="MLP-text para-style-override-1">„Je to víc než jistý,“ zněla přímá odpověď, neboť Švejk neměl nikdy ve zvyku skrývat něco před druhým. „Tohle o&#160;vás se bude všem čtenářům novin náramně líbit. Já taky čtu rád tu rubriku o&#160;těch vopilejch a&#160;jejich výtržnostech. Nedávno u&#160;Kalicha nevyvedl jeden host nic jinýho, než že sám sobě rozbil sklenicí hlavu. Vyhodil ji do vejšky a&#160;postavil se pod ni. Odvezli ho, a&#160;ráno už jsme to četli. Nebo v&#160;Bendlovce jsem dal jednou jednomu funebrákovi facku a&#160;on mně ji vrátil. Abychom se smířili, museli nás oba zatknout, a&#160;hned to bylo v&#160;odpoledníčku. Nebo když v&#160;kavárně U&#160;mrtvoly rozbil ten pan rada dva tácky, myslíte, že ho šetřili? Byl taky na druhej den hned v&#160;novinách. Vy můžete jedině z&#160;vězení poslat do novin opravu, že zpráva, která byla o&#160;vás uveřejněná, se vás netýká a&#160;že s&#160;pánem toho jména nejste ani příbuznej, ani společnej, a&#160;domů psaní, aby vám tu vaši opravu vystřihli a&#160;schovali, abyste si to mohl přečíst, až si vodsedíte trest.&#160;– Není vám zima?“ otázal se Švejk pln účasti, když zpozoroval, že inteligentní pán se klepe. „Máme letos nějak moc studenej konec léta.“</p>
			<p class="MLP-text para-style-override-1">„Já jsem nemožný,“ zalkal společník Švejkův, „já mám po postupu.“</p>
			<p class="MLP-text para-style-override-1">„To máte,“ ochotně přisvědčoval Švejk. „Jestli vás, až si trest odsedíte, nepřijmou nazpátek do úřadu, nevím, jestli tak brzo najdete druhý místo, poněvadž každej, i&#160;kdybyste chtěl sloužit u&#160;pohodnýho, žádá od vás vysvědčení zachovalosti. Ba, taková chvilka rozkoše, kterou jste si popřál, se nevyplácí. A&#160;má být vaše paní i&#160;s&#160;vašemi dětmi od čeho živa po tu dobu, co budete sedět? Nebo bude muset chodit žebrat a&#160;učit dítky různým neřestem?“</p>
			<p class="MLP-text para-style-override-1">Ozval se vzlykot:</p>
			<p class="MLP-text para-style-override-1">„Mé ubohé dítky, má ubohá žena!“</p>
			<p class="MLP-text para-style-override-1">Nesvědomitý kajícník vstal a&#160;rozhovořil se o&#160;svých dítkách: Má jich pět, nejstaršímu je dvanáct let a&#160;je u&#160;těch skautů. Pije jen vodu a&#160;měl by být příkladem svému otci, který tohle provedl prvně ve svém životě.</p>
			<p class="MLP-text para-style-override-1">„U&#160;skautů?“ zvolal Švejk. „O&#160;těch skautech rád slyším. Jednou v&#160;Mydlovarech u&#160;Zlivi, okres Hluboká, okresní hejtmanství České Budějovice, právě když jsme tam měli jednadevadesátí cvičení, udělali si sedláci z&#160;okolí hon na skauty v&#160;obecním lese, kteří se jim tam rozplemenili. Chytli tři. Ten nejmenší z&#160;nich, když ho svazovali, kvílel, pištěl a&#160;naříkal, že my, otužilí vojáci, jsme se na to nemohli dívat a&#160;raději jsme odešli stranou. Při tom svazování ti tři skauti pokousali osm sedláků. Potom na trápení u&#160;starosty, pod rákoskou, doznali, že není ani jedna louka v&#160;okolí, kterou by nebyli zváleli, když se vyhřívali na slunci, dále že ten lán žita nastojatě, právě před žněmi, u&#160;Ražic, vyhořel čirou náhodou, když si v&#160;žitě pekli na rožni srnku, ku které se přikradli s&#160;noži v&#160;obecním lese. V&#160;jejich doupěti v&#160;lese našli přes půl metráku vohlodanejch kostí drůbeže i&#160;lesní zvěře, ohromný množství pecek z&#160;třešní, spoustu vohryzků z&#160;nezralejch jablek a&#160;jinejch dobrejch věcí.“</p>
			<p class="MLP-text para-style-override-1">Ubohý otec skauta nebyl však k&#160;upokojení.</p>
			<p class="MLP-text para-style-override-1">„Co jsem to udělal?“ bědoval, „já mám zničenou pověst.“</p>
			<p class="MLP-text para-style-override-1">„To máte,“ řekl Švejk s&#160;upřímností jemu vrozenou; „po tom, co se stalo, musíte mít zničenou pověst na celý život, poněvadž až to budou číst v&#160;novinách, ještě vaši známí k&#160;tomu něco přidají. To se tak vždy dělá, ale z&#160;toho si nic nedělejte. Lidí, kteří mají zničenou a&#160;zkaženou pověst, je ve světě aspoň desetkrát tolik než těch s&#160;čistou pověstí. To je pouhá a&#160;pranepatrná maličkost.“</p>
			<p class="MLP-text para-style-override-1">Na chodbě se ozvaly pádné kroky, klíč zarachotil v&#160;zámku, otevřely se dveře a&#160;policejní strážník vyvolal Švejkovo jméno.</p>
			<p class="MLP-text para-style-override-1">„Odpuste,“ řekl rytířsky Švejk, „já jsem tu teprve od dvanácti hodin v&#160;poledne, ale tenhle pán je tu už od šesti hodin ráno. Já tak nespěchám.“</p>
			<p class="MLP-text para-style-override-1">Místo odpovědi vytáhla Švejka na chodbu silná ruka policejního strážníka a&#160;mlčky ho vyvedla po schodech do prvního poschodí.</p>
			<p class="MLP-text para-style-override-1">V&#160;druhém pokoji seděl u&#160;stolu policejní komisař, tlustý pán bodrého vzezření, který řekl k&#160;Švejkovi:</p>
			<p class="MLP-text para-style-override-1">„Tak vy jste tedy ten Švejk? A&#160;jak jste se sem dostal?“</p>
			<p class="MLP-text para-style-override-1">„Prachobyčejným způsobem,“ odpověděl Švejk; „přišel jsem sem v&#160;průvodu jednoho pana strážníka, poněvadž jsem si nechtěl dát líbit, aby mne z&#160;blázince vyhazovali bez oběda. To je, jako kdyby mne považovali za nějakou odkopnutou holku z&#160;ulice.“</p>
			<p class="MLP-text para-style-override-1">„Víte co, Švejku,“ řekl vlídně pan komisař, „nač se zde, na Sal­movce, máme s&#160;vámi zlobit? Nebude lepší, když vás pošleme na policejní ředitelství?“</p>
			<p class="MLP-text para-style-override-1">„Vy jste, jak se říká,“ pravil Švejk spokojeně, „pánem situace; projít se na policejní ředitelství teď kvečeru je docela příjemná malá procházka.“</p>
			<p class="MLP-text para-style-override-1">„To jsem rád, že jsme se shodli,“ pravil vesele policejní komisař, „není lepší, když se domluvíme? Že je to pravda, Švejku?“</p>
			<p class="MLP-text para-style-override-1">„Já se také s&#160;každým náramně rád radím,“ odvětil Švejk; „já vám, věřte mně, pane komisaři, nikdy nezapomenu na vaši dobrotu.“</p>
			<p class="MLP-text para-style-override-1">Ukloniv se uctivě, odcházel s&#160;policejním strážníkem dolů na strážnici a&#160;za čtvrt hodiny bylo již vidět na rohu Ječné ulice a&#160;Karlova náměstí Švejka v&#160;průvodu druhého policejního strážníka, který měl pod paždí objemnou knihu s&#160;německým nápisem Arrestantenbuch.</p>
			<p class="MLP-text para-style-override-1">Na rohu Spálené ulice setkal se Švejk se svým průvodčím s&#160;tlupou lidí, kteří se tlačili kolem vyvěšeného plakátu.</p>
			<p class="MLP-text para-style-override-1">„To je manifest císaře pána o&#160;vypovězení války,“ řekl policejní strážník k&#160;Švejkovi.</p>
			<p class="MLP-text para-style-override-1">„Já to předpovídal,“ řekl Švejk, „ale v&#160;blázinci o&#160;tom ještě nic nevědí, ačkoliv by to měli mít z&#160;první ruky.“</p>
			<p class="MLP-text para-style-override-1">„Jak to myslíte?“ otázal se policejní strážník Švejka.</p>
			<p class="MLP-text para-style-override-1">„Poněvadž je tam zavřenejch mnoho pánů důstojníků,“ vysvětlil Švejk, a&#160;když přišli k&#160;nové tlupě tlačící se před manifestem, Švejk vykřikl:</p>
			<p class="MLP-text para-style-override-1">„Císaři Františkovi Josefovi nazdar! Tuhle vojnu vyhrajem.“</p>
			<p class="MLP-text para-style-override-1">Někdo z&#160;nadšeného davu narazil mu klobouk přes uši a&#160;tak za sběhu lidu dobrý voják Švejk vkročil opětně do vrat policejního ředitelství.</p>
			<p class="MLP-text para-style-override-1">„Tuhle vojnu vyhrajem docela určitě, opakuji to ještě jednou, pánové!“ s&#160;těmi slovy rozloučil se Švejk s&#160;davem, který ho vyprovázel.</p>
			<p class="MLP-text para-style-override-1">A&#160;kdesi v&#160;dálných dálavách historie snášela se k&#160;Evropě pravda, že zítřek rozboří i&#160;plány přítomnosti.</p>
			<div class="footnotes">
				<div class="footnote">
					<p class="MLP-pozn-pod-carou para-style-override-4"><a id="footnote-27518-1" class="footnote-anchor" href="#footnote-27518-1-backlink">1</a> <span> Někteří spisovatelé užívají výrazu „hryžou výčitky svědomí“. Nepovažuji ten výraz úplně přiléhajícím. I tygr člověka žere, a nehryže.</span></p>
				</div>
			</div>
		</div>
</body>
</html>