<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>osudy_dobreho_vojaka_svejka_i_ii-7</title>
		<link href="../Styles/osudy_dobr_idstyles.css" rel="stylesheet" type="text/css"/>
	</head>
	<body id="osudy_dobreho_vojaka_svejka_i_ii" xml:lang="cs-CZ">
		<div>
			<p id="toc_marker-2-4" class="MLP-uroven2-kapitola para-style-override-1">4. <br/>Švejka vyhodili z&#160;blázince</p>
			<p class="MLP-text-bez1radku para-style-override-1">Když později Švejk líčil život v&#160;blázinci, činil tak způsobem neobyčejného chvalořečení:</p>
			<p class="MLP-text para-style-override-1">„Vopravdu nevím, proč se ti blázni zlobějí, když je tam drží. Člověk tam může lézt nahej po podlaze, vejt jako šakal, zuřit a&#160;kousat. Jestli by to člověk udělal někde na promenádě, tak by se lidi divili, ale tam to patří k&#160;něčemu prachvobyčejnýmu. Je tam taková svoboda, vo kerej se ani socialistům nikdy nezdálo. Člověk se tam může vydávat i&#160;za pánaboha nebo za Panenku Marii, nebo za papeže, nebo za anglickýho krále, nebo za císaře pána, nebo za sv. Václava, ačkoliv ten poslední byl pořád svázanej a&#160;nahej a&#160;ležel v&#160;izolaci. Byl tam taky jeden, kerej křičel, že je arcibiskupem, ale ten nic jiného nedělal, než jen žral a&#160;ještě něco dělal, s&#160;odpuštěním, víte, jak se to může rýmovat, ale tam se žádnej za to nestydí. Jeden se tam dokonce vydával za svatýho Cyrila a&#160;Metoděje, aby dostával dvě porce. A&#160;jeden pán byl tam těhotnej a&#160;zval každýho na křtiny. Moc tam bylo zavřenejch šachistů, politiků, rybářů a&#160;skautů, sběratelů známek a&#160;fotografů amatérů. Jeden tam byl kvůli nějakým starým hrncům, kterým říkal popelnice. Jeden byl pořád ve svěrací kazajce, aby nemohl vypočítat, kdy bude konec světa. Taky jsem se tam sešel s&#160;několika profesory. Jeden z&#160;nich pořád chodil za mnou a&#160;vykládal, že kolíbka cikánů byla v&#160;Krkonoších, a&#160;ten druhý mně vysvětloval, že uvnitř zeměkoule je ještě jedna mnohem větší než ta vrchní.</p>
			<p class="MLP-text para-style-override-1">Každej tam mohl mluvit, co chtěl a&#160;co mu slina právě přinesla na jazyk, jako by byl v&#160;parlamentě. Někdy si tam vypravovali pohádky a&#160;porvali se, když to s&#160;nějakou princeznou moc špatně dopadlo. Nejzuřivější byl jeden pán, kerej se vydával za 16. díl Ottova slovníku naučného a&#160;každého prosil, aby ho otevřel a&#160;našel heslo ‚Kartonážní šička‘, jinak že je ztracenej. Upokojil se teprv, když mu dali svěrací kazajku. To si liboval, že se dostal do knihařského lisu, a&#160;prosil, aby mu udělali moderní ořízku. Vůbec žilo se tam jako v&#160;ráji. Můžete tam hulákat, řvát, zpívat, plakat, mečet, ječet, skákat, modlit se, metat kotrmelce, chodit po čtyřech, poskakovat po jedné noze, běhat dokola, tancovat, hopkat, sedět celej den na bobku a&#160;lézt po stěnách. Nikdo k&#160;vám nepřijde a&#160;neřekne: ‚Tohle nesmíte dělat, tohle se, pane, nesluší, to byste se mohl stydět, to jste vzdělanej člověk?‘ Je však také pravdou, že jsou tam úplně tichý blázni. Jako tam byl jeden vzdělanej vynálezce, který se pořád rýpal v&#160;nose a&#160;jenom jednou za den řekl: ‚Právě jsem vynašel elektřinu.‘ Jak říkám, moc pěkný to tam bylo a&#160;těch několik dní, který jsem strávil v&#160;blázinci, patří k&#160;nejkrásnějším chvílím mýho života.“</p>
			<p class="MLP-text para-style-override-1">A&#160;doopravdy, již samo uvítání, které očekávalo Švejka v&#160;blázinci, když ho odvezli na pozorování od zemského trestního soudu, předčilo jeho očekávání. Napřed ho svlékli do naha, pak mu dali nějaký chalát a&#160;vedli ho vykoupat, vzavše ho důvěrně pod paždí, přičemž jeden z&#160;ošetřovatelů bavil ho vypravováním nějaké anekdoty o&#160;židech. V&#160;koupelně ho potopili do vany s&#160;teplou vodou a&#160;pak ho vytáhli a&#160;postavili pod studenou sprchu. To s&#160;ním opakovali třikrát a&#160;pak se ho optali, jak se mu to líbí. Švejk řekl, že je to lepší než v&#160;těch lázních u&#160;Karlova mostu a&#160;že se velmi rád koupe.</p>
			<p class="MLP-text para-style-override-1">„Jestli mně ještě ostříháte nehty a&#160;vlasy, tak nebude nic scházet k&#160;mému ouplnému štěstí,“ dodal usmívaje se příjemně.</p>
			<p class="MLP-text para-style-override-1">I&#160;tomu přání bylo vyhověno, a&#160;když ho ještě důkladně vydřeli houbou, zabalili ho do prostěradla a&#160;odnesli do prvého oddělení na postel, kde ho uložili, přikryli pokrývkou a&#160;poprosili ho, aby usnul.</p>
			<p class="MLP-text para-style-override-1">Švejk ještě dnes vypravuje o&#160;tom s&#160;láskou:</p>
			<p class="MLP-text para-style-override-1">„Představte si, že mě nesli, docela vodnesli, mně bylo v&#160;tom okamžiku úplně blaze.“</p>
			<p class="MLP-text para-style-override-1">A&#160;také na posteli blaženě usnul. Pak ho probudili, aby mu předložili hrnek mléka a&#160;housku. Houska byla již rozřezána na malé kousky, a&#160;zatímco jeden z&#160;ošetřovatelů držel Švejka za obě ruce, druhý namáčel kousky housky do mléka a&#160;krmil ho, jako krmí se husa šiškami. Když ho nakrmili, vzali ho pod paždí a&#160;odvedli na záchod, kde ho poprosili, aby vykonal malou i&#160;velkou tělesnou potřebu.</p>
			<p class="MLP-text para-style-override-1">I&#160;o&#160;této pěkné chvíli vypravuje Švejk s&#160;láskou a&#160;nemusím jistě reprodukovat jeho slova, co s&#160;ním potom dělali. Zmíním se jedině, že Švejk říká:</p>
			<p class="MLP-text para-style-override-1">„Von mě z&#160;nich jeden při tom držel v&#160;náručí.“</p>
			<p class="MLP-text para-style-override-1">Když ho přivedli nazpět, uložili ho opět do postele a&#160;opětně ho poprosili, aby usnul. Když usnul, probudili ho a&#160;odvedli do vyšetřovacího pokoje, kde Švejk, stoje úplně nahý před dvěma lékaři, připomněl si slavné doby svého odvodu. Mimoděk splynulo mu ze rtů:</p>
			<p class="MLP-text para-style-override-1">„Tauglich.“</p>
			<p class="MLP-text para-style-override-1">„Co povídáte?“ ozval se jeden z&#160;lékařů. „Udělejte pět kroků kupředu a&#160;pět nazpátek.“</p>
			<p class="MLP-text para-style-override-1">Švejk udělal jich deset.</p>
			<p class="MLP-text para-style-override-1">„Já vám přece říkal,“ pravil lékař, „abyste jich udělal pět.“</p>
			<p class="MLP-text para-style-override-1">„Mně na pár krocích nezáleží,“ řekl Švejk.</p>
			<p class="MLP-text para-style-override-1">Nato ho lékaři požádali, aby si sedl na židli, a&#160;jeden ho klepal do kolena. Pak řekl k&#160;druhému, že reflexe jsou úplně správné, načež druhý zakroutil hlavou a&#160;počal Švejka sám klepat do kolena, mezitímco první rozevíral Švejkovi oční klapky a&#160;prohlížel jeho pupilu. Potom odešli ke stolu a&#160;prohodili několik latinských výrazů.</p>
			<p class="MLP-text para-style-override-1">„Poslyšte, umíte zpívat?“ otázal se jeden z&#160;nich Švejka. „Nemohl byste nám zazpívat nějakou píseň?“</p>
			<p class="MLP-text para-style-override-1">„Beze všeho, pánové,“ odpověděl Švejk. „Nemám sice ani hlas, ani hudební sluch, ale pokusím se o&#160;to, udělat vám to k&#160;vůli, když se chcete bavit.“</p>
			<p class="MLP-text para-style-override-1">A&#160;Švejk spustil:</p>
			<p class="MLP-verse--I---12-12 para-style-override-1">„Což ten mladý mnich v&#160;tom křesle<br/>čelo v&#160;ruku pravou kloní,<br/>dvě hořké, žhavé slzy<br/>po bledých lících se roní…</p>
			<p class="MLP-text-bez1radku para-style-override-1">Dál to neumím,“ pokračoval Švejk. „Jestli chcete, tak vám zazpívám:</p>
			<p class="MLP-verse--I---12-12 para-style-override-1">Jak je mi teskno okolo srdce,<br/>co těžce, bolně zdvíhá ňadra má,<br/>když tiše sedím, do dálky hledím,<br/>tam, tam do dálky touha má…</p>
			<p class="MLP-text-bez1radku para-style-override-1">A&#160;také to dál neumím,“ vzdychl Švejk. „Znám ještě první sloku z&#160;‚Kde domov můj‘ a&#160;potom ‚Jenerál Windischgrätz a&#160;vojenští páni od východu slunce vojnu započali‘ a&#160;ještě pár takových národních písniček jako ‚Zachovej nám, Hospodine‘ a&#160;‚Když jsme táhli k&#160;Jaroměři‘ a&#160;‚Tisíckrát pozdravujeme Tebe‘…“</p>
			<p class="MLP-text para-style-override-1">Oba páni lékaři se na sebe podívali a&#160;jeden z&#160;nich dal Švejkovi otázku:</p>
			<p class="MLP-text para-style-override-1">„Byl váš duševní stav již někdy zkoumán?“</p>
			<p class="MLP-text para-style-override-1">„Na vojně,“ odpověděl Švejk slavnostně a&#160;hrdě, „byl jsem pány vojenskými lékaři úředně uznán za notorického blba.“</p>
			<p class="MLP-text para-style-override-1">„Mně se zdá, že jste simulant,“ rozkřikl se druhý lékař na Švejka.</p>
			<p class="MLP-text para-style-override-1">„Já, pánové,“ hájil se Švejk, „nejsem žádný simulant, já jsem opravdovej blbec, můžete se zpravit v&#160;kanceláři jednadevadesátýho pluku v&#160;Českých Budějovicích nebo na doplňovacím velitelství v&#160;Karlíně.“</p>
			<p class="MLP-text para-style-override-1">Starší z&#160;lékařů mávl beznadějně rukou, a&#160;ukazuje na Švejka, řekl k&#160;ošetřovatelům:</p>
			<p class="MLP-text para-style-override-1">„Tomuto člověku vrátíte jeho šaty a&#160;dáte ho na třetí třídu na první koridor, potom se jeden vrátí a&#160;odnese všechny spisy o&#160;něm do kanceláře. A&#160;řekněte tam, aby to brzy vyřídili, abysme ho tu dlouho neměli na krku.“</p>
			<p class="MLP-text para-style-override-1">Lékaři vrhli ještě jednou zdrcující pohled na Švejka, který uctivě couval pozpátku ku dveřím, ukláněje se zdvořile. Na otázku jednoho z&#160;ošetřovatelů, co to dělá za hlouposti, odpověděl:</p>
			<p class="MLP-text para-style-override-1">„Poněvadž nejsem voblečenej, jsem nahej a&#160;nechci na ty pány nic ukazovat, aby si nemysleli, že jsem nezdvořilej nebo sprostej.“</p>
			<p class="MLP-text para-style-override-1">Od toho okamžiku, kdy ošetřovatelé dostali rozkaz, aby vrátili Švejkovi jeho šaty, nejevili již o&#160;něho pražádnou péči. Poručili mu, aby se oblékl, a&#160;jeden ho odvedl na třetí třídu, kde měl po těch několik dní, než vyřídili v&#160;kanceláři písemný vyhazov o&#160;něm, příležitost konati svá pěkná pozorování. Zklamaní lékaři dali mu dobrozdání, že je „simulant mdlého rozumu“, a&#160;poněvadž ho propouštěli před obědem, došlo k&#160;malému výstupu.</p>
			<p class="MLP-text para-style-override-1">Švejk prohlásil, že když někoho vyhazují z&#160;blázince, že ho nesmí vyhodit bez oběda.</p>
			<p class="MLP-text para-style-override-1">Výtržnosti učinil konec vrátným přivolaný policejní strážník, který Švejka předvedl na policejní komisařství do Salmovy ulice.</p>
		</div>
</body>
</html>