<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>osudy_dobreho_vojaka_svejka_i_ii-4</title>
		<link href="../Styles/osudy_dobr_idstyles.css" rel="stylesheet" type="text/css"/>
	</head>
	<body id="osudy_dobreho_vojaka_svejka_i_ii" xml:lang="cs-CZ">
		<div>
			<p id="toc_marker-2-1" class="MLP-uroven2-kapitola para-style-override-1">1. <br/>Zasáhnutí dobrého vojáka Švejka <br/>do světové války</p>
			<p class="MLP-text-bez1radku para-style-override-1">„Tak nám zabili Ferdinanda,“ řekla posluhovačka panu Švejkovi, který opustiv před léty vojenskou službu, když byl definitivně prohlášen vojenskou lékařskou komisí za blba, živil se prodejem psů, ošklivých nečistokrevných oblud, kterým padělal rodokmeny.</p>
			<p class="MLP-text para-style-override-1">Kromě tohoto zaměstnání byl stižen revmatismem a&#160;mazal si právě kolena opodeldokem.</p>
			<p class="MLP-text para-style-override-1">„Kerýho Ferdinanda, paní Müllerová?“ otázal se Švejk, nepřestávaje si masírovat kolena, „já znám dva Ferdinandy. Jednoho, ten je sluhou u&#160;drogisty Průši a&#160;vypil mu tam jednou omylem láhev nějakého mazání na vlasy, a&#160;potom znám ještě Ferdinanda Kokošku, co sbírá ty psí hovínka. Vobou není žádná škoda.“</p>
			<p class="MLP-text para-style-override-1">„Ale, milostpane, pana arcivévodu Ferdinanda, toho z&#160;Konopiště, toho tlustýho, nábožnýho.“</p>
			<p class="MLP-text para-style-override-1">„Ježíšmarjá,“ vykřikl Švejk, „to je dobrý. A&#160;kde se mu to, panu arcivévodovi, stalo?“</p>
			<p class="MLP-text para-style-override-1">„Práskli ho v&#160;Sarajevu, milostpane, z&#160;revolveru, vědí. Jel tam s&#160;tou svou arcikněžnou v&#160;automobilu.“</p>
			<p class="MLP-text para-style-override-1">„Tak se podívejme, paní Müllerová, v&#160;automobilu. Jó, takovej pán si to může dovolit, a&#160;ani si nepomyslí, jak taková jízda automobilem může nešťastně skončit. A&#160;v&#160;Sarajevu k&#160;tomu, to je v&#160;Bosně, paní Müllerová. To udělali asi Turci. My holt jsme jim tu Bosnu a&#160;Hercegovinu neměli brát. Tak vida, paní Müllerová. On je tedy pan arcivévoda už na pravdě boží. Trápil se dlouho?“</p>
			<p class="MLP-text para-style-override-1">„Pan arcivévoda byl hned hotovej, milostpane. To vědí, že s&#160;re­volverem nejsou žádný hračky. Nedávno taky si hrál jeden pán u&#160;nás v&#160;Nuslích s&#160;revolverem a&#160;postřílel celou rodinu i&#160;domovníka, kterej se šel podívat, kdo to tam střílí ve třetím poschodí.“</p>
			<p class="MLP-text para-style-override-1">„Někerej revolver, paní Müllerová, vám nedá ránu, kdybyste se zbláznili. Takovejch systémů je moc. Ale na pana arcivévodu si koupili jistě něco lepšího, a&#160;taky bych se chtěl vsadit, paní Müllerová, že ten člověk, co mu to udělal, se na to pěkně voblík. To vědí, střílet pana arcivévodu, to je moc těžká práce. To není, jako když pytlák střílí hajnýho. Tady jde vo to, jak se k&#160;němu dostat, na takovýho pána nesmíte jít v&#160;nějakých hadrech. To musíte jít v&#160;cylindru, aby vás nesebral dřív policajt.“</p>
			<p class="MLP-text para-style-override-1">„Vono prej jich bylo víc, milostpane.“</p>
			<p class="MLP-text para-style-override-1">„To se samo sebou rozumí, paní Müllerová,“ řekl Švejk, konče masírování kolen, „kdybyste chtěla zabít pana arcivévodu, nebo císaře pána, tak byste se jistě s&#160;někým poradila. Víc lidí má víc rozumu. Ten poradí to, ten vono, a&#160;pak se dílo podaří, jak je to v&#160;tej naší hymně. Hlavní věcí je vyčíhat na ten moment, až takovej pán jede kolem. Jako, jestli se pamatujou na toho pana Luccheniho, co probod naši nebožku Alžbětu tím pilníkem. Procházel se s&#160;ní. Pak věřte někomu; vod tý doby žádná císařovna nechodí na procházky. A&#160;vono to čeká ještě moc osob. A&#160;uvidějí, paní Müllerová, že se dostanou i&#160;na toho cara a&#160;carevnu, a&#160;může být, nedej pánbůh, i&#160;na císaře pána, když už to začli s&#160;jeho strýcem. Von má, starej pán, moc nepřátel. Ještě víc než ten Ferdinand. Jako nedávno povídal jeden pán v&#160;hospodě, že přijde čas, že ty císařové budou kapat jeden za druhým a&#160;že jim ani státní návladnictví nepomůže. Pak neměl na útratu a&#160;hostinský ho musel dát sebrat. A&#160;von mu dal facku a&#160;strážníkovi dvě. Pak ho odvezli v&#160;košatince, aby se vzpamatoval. Jó, paní Müllerová, dnes se dějou věci. To je zas ztráta pro Rakousko. Když jsem byl na vojně, tak tam jeden infanterista zastřelil hejtmana. Naládoval flintu a&#160;šel do kanceláře. Tam mu řekli, že tam nemá co dělat, ale on pořád vedl svou, že musí s&#160;panem hejtmanem mluvit. Ten hejtman vyšel ven a&#160;hned mu napařil kasárníka. Von vzal flintu a&#160;bouch ho přímo do srdce. Kulka vyletěla panu hejtmanovi ze zad a&#160;ještě udělala škodu v&#160;kanceláři. Rozbila flašku inkoustu a&#160;ten polil úřední akta.“</p>
			<p class="MLP-text para-style-override-1">„A&#160;co se stalo s&#160;tím vojákem?“ otázala se po chvíli paní Müllerová, když se Švejk oblékal.</p>
			<p class="MLP-text para-style-override-1">„Voběsil se na kšandě,“ řekl Švejk, čistě si tvrdý klobouk. „A&#160;ta kšanda nebyla ani jeho. Tu si vypůjčil od profousa, že prý mu padají kalhoty. Měl čekat, až ho zastřelejí? To vědí, paní Müllerová, že v&#160;takový situaci jde každému hlava kolem. Profousa za to degradovali a&#160;dali mu šest měsíců. Ale von si je nevodseděl. Utek do Švejcar a&#160;dneska tam dělá kazatele ňáký církve. Dneska je málo poctivců, paní Müllerová. Já si představuju, že se pan arcivévoda Ferdinand také v&#160;tom Sarajevu zmejlil v&#160;tom člověkovi, co ho střelil. Viděl nějakého pána a&#160;myslil si: To je nějakej pořádnej člověk, když mně volá slávu. A&#160;zatím ho ten pán bouch. Dal mu jednu nebo několik?“</p>
			<p class="MLP-text para-style-override-1">„Noviny píšou, milostpane, že pan arcivévoda byl jako řešeto. Vystřílel do něho všechny patrony.“</p>
			<p class="MLP-text para-style-override-1">„To jde náramně rychle, paní Müllerová, strašně rychle. Já bych si na takovou věc koupil brovnink. Vypadá to jako hračka, ale můžete s&#160;tím za dvě minuty postřílet dvacet arcivévodů, hubenejch nebo tlustejch. Ačkoliv, mezi námi řečeno, paní Müllerová, že do tlustýho pana arcivévody se trefíte jistějc než do hubenýho. Jestli se pamatujou, jak tenkrát v&#160;Portugalsku si postříleli toho svýho krále. Byl taky takovej tlustej. To víte, že král nebude přece hubenej. Já tedy teď jdu do hospody U&#160;kalicha, a&#160;kdyby sem někdo přišel pro toho ratlíka, na kterýho jsem vzal zálohu, tak mu řeknou, že ho mám ve svém psinci na venkově, že jsem mu nedávno kupíroval uši a&#160;že se teď nesmí převážet, dokud se mu uši nezahojí, aby mu nenastydly. Klíč dají k&#160;domovnici.“</p>
			<p class="MLP-text para-style-override-1">V&#160;hospodě U&#160;kalicha seděl jen jeden host. Byl to civilní strážník Bretschneider, stojící ve službách státní policie. Hostinský Palivec myl tácky a&#160;Bretschneider se marně snažil navázat s&#160;ním vážný rozhovor.</p>
			<p class="MLP-text para-style-override-1">Palivec byl známý sprosťák, každé jeho druhé slovo byla zadnice nebo hovno. Přitom byl ale sečtělý a&#160;upozorňoval každého, aby si přečetl, co napsal o&#160;posledním předmětě Viktor Hugo, když líčil poslední odpověď staré gardy Napoleonovy Angličanům v&#160;bitvě u&#160;Waterloo.</p>
			<p class="MLP-text para-style-override-1">„To máme pěkné léto,“ navazoval Bretschneider svůj vážný rozhovor.</p>
			<p class="MLP-text para-style-override-1">„Stojí to všechno za hovno,“ odpověděl Palivec, ukládaje tácky do skleníku.</p>
			<p class="MLP-text para-style-override-1">„Ty nám to pěkně v&#160;tom Sarajevu vyvedli,“ se slabou nadějí ozval se Bretschneider.</p>
			<p class="MLP-text para-style-override-1">„V&#160;jakým Sarajevu?“ otázal se Palivec. „V tej nuselskej vinárně? Tam se perou každej den, to vědí, Nusle.“</p>
			<p class="MLP-text para-style-override-1">„V&#160;bosenském Sarajevu, pane hostinský. Zastřelili tam pana arcivévodu Ferdinanda. Co tomu říkáte?“</p>
			<p class="MLP-text para-style-override-1">„Já se do takových věcí nepletu, s&#160;tím ať mně každej políbí prdel,“ odpověděl slušně pan Palivec, zapaluje si dýmku, „dneska se do toho míchat, to by mohlo každému člověkovi zlomit vaz. Já jsem živnostník, když někdo přijde a&#160;dá si pivo, tak mu ho natočím. Ale nějaký Sarajevo, politika nebo nebožtík arcivévoda, to pro nás nic není, z&#160;toho nic nekouká než Pankrác.“</p>
			<p class="MLP-text para-style-override-1">Bretschneider umlkl a&#160;díval se zklamaně po pusté hospodě.</p>
			<p class="MLP-text para-style-override-1">„Tady kdysi visel obraz císaře pána,“ ozval se opět po chvíli, „právě tam, kde teď visí zrcadlo.“</p>
			<p class="MLP-text para-style-override-1">„Jó, to mají pravdu,“ odpověděl pan Palivec, „visel tam a&#160;sraly na něj mouchy, tak jsem ho dal na půdu. To víte, ještě by si někdo mohl dovolit nějakou poznámku a&#160;mohly by být z&#160;toho nepříjemnosti. Copak to potřebuju?“</p>
			<p class="MLP-text para-style-override-1">„V&#160;tom Sarajevu to muselo být asi ošklivý, pane hostinský.“</p>
			<p class="MLP-text para-style-override-1">Na tuto záludně přímou otázku odpověděl pan Palivec neobyčejně opatrně:</p>
			<p class="MLP-text para-style-override-1">„V&#160;tuhle dobu bývá v&#160;Bosně a&#160;Hercegovině strašný horko. Když jsem tam sloužil, tak museli dávat našemu obrlajtnantovi led na hlavu.“</p>
			<p class="MLP-text para-style-override-1">„U&#160;kterého pluku jste sloužil, pane hostinský?“</p>
			<p class="MLP-text para-style-override-1">„Na takovou maličkost se nepamatuju, já jsem se nikdy o&#160;takovou hovadinu nezajímal a&#160;nikdy jsem nebyl na to zvědavej,“ odpověděl pan Palivec, „přílišná zvědavost škodí.“</p>
			<p class="MLP-text para-style-override-1">Civilní strážník Bretschneider definitivně umlkl a&#160;jeho zachmuřený výraz se zlepšil teprve příchodem Švejka, který, vstoupiv do hospody, poručil si černé pivo s&#160;touto poznámkou:</p>
			<p class="MLP-text para-style-override-1">„Ve Vídni dneska taky mají smutek.“</p>
			<p class="MLP-text para-style-override-1">Bretschneidrovy oči zasvítily plnou nadějí; řekl stručně:</p>
			<p class="MLP-text para-style-override-1">„Na Konopišti je deset černých práporů.“</p>
			<p class="MLP-text para-style-override-1">„Má jich tam být dvanáct,“ řekl Švejk, když se napil.</p>
			<p class="MLP-text para-style-override-1">„Proč myslíte dvanáct?“ otázal se Bretschneider.</p>
			<p class="MLP-text para-style-override-1">„Aby to šlo do počtu, do tuctu, to se dá lepší počítat a&#160;na tucty to vždycky přijde lacinějc,“ odpověděl Švejk.</p>
			<p class="MLP-text para-style-override-1">Panovalo ticho, které přerušil sám Švejk povzdechem:</p>
			<p class="MLP-text para-style-override-1">„Tak už tam je na pravdě boží, dej mu pánbůh věčnou slávu. Ani se nedočkal, až bude císařem. Když já jsem sloužil na vojně, tak jeden generál spadl z&#160;koně a&#160;zabil se docela klidně. Chtěli mu pomoct zas na koně, vysadit ho, a&#160;divějí se, že je úplně mrtvej. A&#160;měl taky avancírovat na feldmaršálka. Stalo se to při přehlídce vojska. Tyhle přehlídky nikdy nevedou k&#160;dobrýmu. V&#160;Sarajevě taky byla nějaká přehlídka. Jednou se pamatuji, že mně scházelo při takové přehlídce dvacet knoflíků u&#160;mundúru a&#160;že mě zavřeli za to na čtrnáct dní do ajnclíku a&#160;dva dni jsem ležel jako lazar, svázanej do kozelce. Ale disciplína na vojně musí být, jinak by si nikdo nedělal z&#160;ničeho nic. Náš obrlajtnant Makovec, ten nám vždy říkal: ‚Disciplína, vy kluci pitomí, musí bejt, jinak byste lezli jako vopice po stromech, ale vojna z&#160;vás udělá lidi, vy blbouni pitomí.‘ A&#160;není to pravda? Představte si park, řekněme na Karláku, a&#160;na každým stromě jeden voják bez disciplíny. Z&#160;toho jsem vždycky měl největší strach.“</p>
			<p class="MLP-text para-style-override-1">„V&#160;tom Sarajevu,“ navazoval Bretschneider, „to udělali Srbové.“</p>
			<p class="MLP-text para-style-override-1">„To se mýlíte,“ odpověděl Švejk, „udělali to Turci, kvůli Bosně a&#160;Hercegovině.“</p>
			<p class="MLP-text para-style-override-1">A&#160;Švejk vyložil svůj názor na mezinárodní politiku Rakouska na Balkáně. Turci to prohráli v&#160;roce 1912 se Srbskem, Bulharskem a&#160;Řeckem. Chtěli, aby jim Rakousko pomohlo, a&#160;když se to nestalo, střelili Ferdinanda.</p>
			<p class="MLP-text para-style-override-1">„Máš rád Turky?“ obrátil se Švejk na hostinského Palivce. „Máš rád ty pohanský psy? Viď že nemáš.“</p>
			<p class="MLP-text para-style-override-1">„Host jako host,“ řekl Palivec, „třebas Turek. Pro nás živnostníky neplatí žádná politika. Zaplať si pivo a&#160;seď v&#160;hospodě a&#160;žvaň si, co chceš. To je moje zásada. Jestli to tomu našemu Ferdinandovi udělal Srb nebo Turek, katolík nebo mohamedán, anarchista nebo mladočech, mně je to všechno jedno.“</p>
			<p class="MLP-text para-style-override-1">„Dobře, pane hostinský,“ ozval se Bretschneider, který opět pozbýval naděje, že z&#160;těch dvou se dá někdo chytit, „ale připustíte, že je to velká ztráta pro Rakousko.“</p>
			<p class="MLP-text para-style-override-1">Místo hostinského odpověděl Švejk:</p>
			<p class="MLP-text para-style-override-1">„Ztráta to je, to se nedá upřít. Hrozná ztráta. Von se Ferdinand nedá nahradit nějakým pitomou. Von měl bejt jenom ještě tlustější.“</p>
			<p class="MLP-text para-style-override-1">„Jak to myslíte?“ ožil Bretschneider.</p>
			<p class="MLP-text para-style-override-1">„Jak to myslím?“ odvětil spokojeně Švejk. „Docela jenom takhle. Kdyby byl bejval tlustější, tak by ho jistě už dřív ranila mrtvice, když honil ty báby na Konopišti, když tam v&#160;jeho revíru sbíraly roští a&#160;houby, a&#160;nemusel zemřít takovou hanebnou smrtí. Když to povážím, strýc císaře pána, a&#160;voni ho zastřelejí. Vždyť je to ostuda, jsou toho plný noviny. U&#160;nás před léty v&#160;Budějovicích probodli na trhu v&#160;nějaké takové malé hádce jednoho obchodníka s&#160;dobytkem, nějakého Břetislava Ludvíka. Ten měl syna Bohuslava, a&#160;kam přišel prodávat prasata, nikdo od něho nic nekoupil a&#160;každý říkal: ‚To je syn toho probodnutýho, to bude asi také pěknej lump.‘ Musel skočit v&#160;Krumlově z&#160;toho mostu do Vltavy a&#160;museli ho vytáhnout, museli ho křísit, museli z&#160;něho pumpovat vodu a&#160;von jim musel skonat v&#160;náručí lékaře, když mu dal nějakou injekci.“</p>
			<p class="MLP-text para-style-override-1">„Vy ale máte divná přirovnání,“ řekl Bretschneider významně, „mluvíte napřed o&#160;Ferdinandovi a&#160;potom o&#160;obchodníku s&#160;dobytkem.“</p>
			<p class="MLP-text para-style-override-1">„Ale nemám,“ hájil se Švejk, „bůh mě chraň, abych já chtěl někoho k&#160;někomu přirovnávat. Pan hostinský mne zná. Viď, že jsem nikdy nikoho k&#160;někomu nepřirovnával? Já bych jenom nechtěl být v&#160;kůži té vdovy po arcivévodovi. Co teď bude dělat? Děti jsou sirotkové, panství v&#160;Konopišti bez pána. A&#160;vdávat se zas za nějakého nového arcivévodu? Co z&#160;toho má? Pojede s&#160;ním zas do Sarajeva, a&#160;bude vdovou podruhé. To byl ve Zlivi u&#160;Hluboké před léty jeden hajný, měl takové ošklivé jméno Pinďour. Zastřelili ho pytláci a&#160;zůstala po něm vdova s&#160;dvěma dítkami a&#160;vzala si za rok opět hajného, Pepíka Šavlovic z&#160;Mydlovar. A&#160;zastřelili jí ho taky. Pak se vdala potřetí a&#160;vzala si zas hajného a&#160;povídá: ‚Do třetice všeho dobrého. Jestli teď se to nepodaří, tak už nevím, co udělám.‘ To se ví, že jí ho zas zastřelili, a&#160;to už měla s&#160;těmi hajnými šest dětí dohromady. Byla až v&#160;kanceláři knížete pána na Hluboké a&#160;stěžovala si, že má s&#160;těmi hajnými trápení. Tak jí odporučili porybnýho Jareše z&#160;ražické bašty. A&#160;co byste řekli, utopili jí ho při lovení rybníka, a&#160;měla s&#160;ním dvě děti. Pak si vzala nunváře z&#160;Vodňan, a&#160;ten ji jednou v&#160;noci klepl sekyrou a&#160;šel se dobrovolně udat. Když ho potom u&#160;krajského soudu v&#160;Písku věšeli, ukousl knězi nos a&#160;řekl, že vůbec ničeho nelituje, a&#160;také řekl ještě něco hodně ošklivého o&#160;císaři pánovi.“</p>
			<p class="MLP-text para-style-override-1">„A&#160;nevíte, co o&#160;něm řekl?“ otázal se hlasem plným naděje Bret­schneider.</p>
			<p class="MLP-text para-style-override-1">„To vám říct nemohu, poněvadž se to nikdo neodvážil opakovat. Ale bylo to prý tak něco strašlivýho a&#160;hroznýho, že jeden rada od soudu, který byl při tom, se z&#160;toho zbláznil a&#160;ještě dodnes ho drží v&#160;izolaci, aby to nevyšlo najevo. To nebyla jenom obyčejná urážka císaře pána, jaká se dělá ve vožralství.“</p>
			<p class="MLP-text para-style-override-1">„A&#160;jaké urážky císaře pána se dělají ve vožralství?“ otázal se Bretschneider.</p>
			<p class="MLP-text para-style-override-1">„Prosím vás, pánové, obraťte list,“ ozval se hostinský Palivec, „víte, já to nemám rád. Leccos se kecne a&#160;pak to člověka mrzí.“</p>
			<p class="MLP-text para-style-override-1">„Jaké urážky císaře pána se dělají ve vožralství?“ opakoval Švejk. „Všelijaké. Vopijte se, dejte si zahrát rakouskou hymnu a&#160;uvidíte, co začnete mluvit. Vymyslíte si toho tolik na císaře pána, že kdyby toho byla jen polovička pravda, stačilo by to, aby měl ostudu pro celý život. Ale von si to starej pán doopravdy nezaslouží. Vezměme si tohle. Syna Rudolfa ztratil v&#160;útlém věku, v&#160;plné mužské síle. Manželku Alžbětu mu propíchli pilníkem, potom se mu ztratil Jan Ort, bratra, císaře mexického, mu zastřelili v&#160;nějaké pevnosti u&#160;nějaké zdi. Teď zas mu odstřelili strýčka na stará kolena. To aby měl člověk železné nervy. A&#160;potom si vzpomene nějakej vožralej chlap a&#160;začne mu nadávat. Kdyby dnes něco vypuklo, půjdu dobrovolně a&#160;budu sloužit císaři pánu až do roztrhání těla.“</p>
			<p class="MLP-text para-style-override-1">Švejk se napil důkladně a&#160;pokračoval:</p>
			<p class="MLP-text para-style-override-1">„Vy myslíte, že to císař pán takhle nechá bejt? To ho málo znáte. Vojna s&#160;Turky musí být. Zabili jste mně strejčka, tak tady máte přes držku. Válka jest jistá. Srbsko a&#160;Rusko nám pomůže v&#160;té válce. Bude se to řezat.“</p>
			<p class="MLP-text para-style-override-1">Švejk v&#160;té prorocké chvíli vypadal krásně. Jeho prostodušná tvář, usměvavá jak měsíc v&#160;úplňku, zářila nadšením. Jemu bylo vše tak jasné.</p>
			<p class="MLP-text para-style-override-1">„Může být,“ pokračoval v&#160;líčení budoucnosti Rakouska, „že nás v&#160;případě války s&#160;Tureckem Němci napadnou, poněvadž Němci a&#160;Turci drží dohromady. Jsou to takový potvory, že jim není v&#160;světě rovno. Můžeme se však spojit s&#160;Francií, která má od jedenasedmdesátého roku spadeno na Německo. A&#160;už to půjde. Válka bude, víc vám neřeknu.“</p>
			<p class="MLP-text para-style-override-1">Bretschneider vstal a&#160;řekl slavnostně:</p>
			<p class="MLP-text para-style-override-1">„Víc nemusíte povídat, pojďte se mnou na chodbu, tam vám něco povím.“</p>
			<p class="MLP-text para-style-override-1">Švejk vyšel za civilním strážníkem na chodbu, kde ho čekalo malé překvapení, když jeho soused od piva ukázal mu orlíčka a&#160;prohlásil, že ho zatýká a&#160;ihned odvede na policejní ředitelství. Švejk snažil se vysvětlit, že se asi ten pán mýlí, on že je úplně nevinný, že nepronesl ani jednoho slova, které by mohlo někoho urazit.</p>
			<p class="MLP-text para-style-override-1">Bretschneider mu však řekl, že se skutečně dopustil několika trestných činů, mezi kterými hraje roli i&#160;zločin velezrady.</p>
			<p class="MLP-text para-style-override-1">Pak se vrátili do hospody a&#160;Švejk řekl k&#160;panu Palivcovi:</p>
			<p class="MLP-text para-style-override-1">„Já mám pět piv a&#160;jeden rohlík s&#160;párkem. Teď mně dej ještě jednu slivovici a&#160;já už musím jít, poněvadž jsem zatčenej.“</p>
			<p class="MLP-text para-style-override-1">Bretschneider ukázal panu Palivcovi orlíčka, chvíli se díval na pana Palivce a&#160;pak se otázal:</p>
			<p class="MLP-text para-style-override-1">„Jste ženat?“</p>
			<p class="MLP-text para-style-override-1">„Jsem.“</p>
			<p class="MLP-text para-style-override-1">„A&#160;může vaše manželka za vás vésti obchod po dobu vaší nepřítomnosti?“</p>
			<p class="MLP-text para-style-override-1">„Může.“</p>
			<p class="MLP-text para-style-override-1">„Tak je to v&#160;pořádku, pane hostinský,“ vesele řekl Bretschneider, „zavolejte sem svou paní, předejte jí to a&#160;večer si pro vás přijedem.“</p>
			<p class="MLP-text para-style-override-1">„Nic si z&#160;toho nedělej,“ těšil ho Švejk, „já tam jdu jenom pro velezradu.“</p>
			<p class="MLP-text para-style-override-1">„Ale pro co já?“ zabědoval pan Palivec. „Já byl přece tak vopatrnej.“</p>
			<p class="MLP-text para-style-override-1">Bretschneider se usmál a&#160;vítězoslavně řekl:</p>
			<p class="MLP-text para-style-override-1">„Za to, že jste řekl, že sraly mouchy na císaře pána. Oni vám už toho císaře pána vyženou z&#160;hlavy.“</p>
			<p class="MLP-text para-style-override-1">A&#160;Švejk opustil hospodu U&#160;kalicha v&#160;průvodu civilního strážníka, kterého, stíhaje jeho tvář svým dobráckým úsměvem, se optal, když vyšli na ulici:</p>
			<p class="MLP-text para-style-override-1">„Mám slézt z&#160;chodníku?“</p>
			<p class="MLP-text para-style-override-1">„Jak to?“</p>
			<p class="MLP-text para-style-override-1">„Já myslím, když jsem zatčenej, že nemam práva chodit po chodníku.“</p>
			<p class="MLP-text para-style-override-1">Když vcházeli do vrat policejního ředitelství, řekl Švejk:</p>
			<p class="MLP-text para-style-override-1">„Tak nám to pěkně uteklo. Chodíte často ke Kalichu?“</p>
			<p class="MLP-text para-style-override-1">A&#160;zatímco vedli Švejka do přijímací kanceláře, u&#160;Kalicha předával pan Palivec hospodu své plačící ženě, těše ji svým zvláštním způsobem:</p>
			<p class="MLP-text para-style-override-1">„Neplač, neřvi, co mně mohou udělat kvůli posranýmu obrazu císaře pána?“</p>
			<p class="MLP-text para-style-override-1">A&#160;tak zasáhl dobrý voják Švejk do světové války svým milým, roztomilým způsobem. Historiky bude zajímat, že on viděl daleko do budoucnosti. Jestli situace vyvinula se později jinak, než jak on vykládal u&#160;Kalicha, musíme mít na zřeteli, že neměl průpravného diplomatického vzdělání.</p>
		</div>
</body>
</html>