<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>osudy_dobreho_vojaka_svejka_i_ii-9</title>
		<link href="../Styles/osudy_dobr_idstyles.css" rel="stylesheet" type="text/css"/>
	</head>
	<body id="osudy_dobreho_vojaka_svejka_i_ii" xml:lang="cs-CZ">
		<div>
			<p id="toc_marker-2-6" class="MLP-uroven2-kapitola para-style-override-1">6. <br/>Švejk opět doma, <br/>proraziv začarovaný kruh</p>
			<p class="MLP-text-bez1radku para-style-override-1">Budovou policejního ředitelství vanul duch cizí autority, která zjišťovala, jak dalece je obyvatelstvo nadšeno pro válku. Kromě několika výjimek, lidí, kteří nezapřeli, že jsou synové národa, který má vykrvácet za zájmy jemu úplně cizí, policejní ředitelství představovalo nejkrásnější skupinu byrokratických dravců, kteří měli smysl jedině pro žalář a&#160;šibenici, aby uhájili existenci zakroucených paragrafů.</p>
			<p class="MLP-text para-style-override-1">Přitom nakládali se svými oběťmi s&#160;jízlivou vlídností, uvažujíce předem každé slovo.</p>
			<p class="MLP-text para-style-override-1">„Je mně velmi líto,“ řekl jeden z&#160;těch dravců černožlutě žíhaných, když k&#160;němu přivedli Švejka, „že vy jste opět padl v&#160;naše ruce. Mysleli jsme, že se polepšíte, ale zklamali jsme se.“</p>
			<p class="MLP-text para-style-override-1">Švejk němě přitakal hlavou a&#160;tvářil se tak nevinně, že černožlutý dravec pohlédl tázavě na něho a&#160;zdůraznil:</p>
			<p class="MLP-text para-style-override-1">„Netvařte se tak pitomě.“</p>
			<p class="MLP-text para-style-override-1">Přešel však ihned do laskavého tónu a&#160;pokračoval:</p>
			<p class="MLP-text para-style-override-1">„Pro nás je jistě velmi nemilé držet vás ve vazbě a&#160;mohu vás ujistit, že podle mého mínění vaše vina není tak veliká, neboť při vaší malé inteligenci není pochyby, že jste byl sveden. Řekněte mně, pane Švejku, kdo vlastně vás svádí, abyste vyváděl takové hlouposti?“</p>
			<p class="MLP-text para-style-override-1">Švejk zakašlal a&#160;ozval se:</p>
			<p class="MLP-text para-style-override-1">„Já prosím o&#160;žádných hloupostech nevím.“</p>
			<p class="MLP-text para-style-override-1">„A&#160;to není hloupost, pane Švejku,“ řekl umělý otcovský tón, „když vy, podle udání policejního strážníka, který vás sem přivedl, způsobil jste sběh lidu před manifestem o&#160;válce nalepeným na nároží a&#160;když jste pobuřoval lid výkřiky ‚Nazdar císaři Františkovi Josefovi. Tahle vojna je vyhrána!‘?“</p>
			<p class="MLP-text para-style-override-1">„Já nemoh zahálet,“ prohlásil Švejk, upíraje své dobré oči v&#160;zrak inkvizitora, „já jsem se rozčilil, když jsem viděl, že všichni čtou ten manifest o&#160;vojně a&#160;nejevějí žádnou radost. Žádný volání slávy, žádný hurá, vůbec nic, pane rado. Tak jako kdyby se jich to vůbec netýkalo. A&#160;tu já, starý voják od jednadevadesátýho regimentu, nemoh jsem se na to dívat, a&#160;tak jsem vykřikl ty věty, a&#160;já si myslím, že kdybyste vy byl na mým místě, že byste to udělal zrovna jako já. Když je válka, musí se vyhrát a&#160;musí se volat sláva císaři pánu, to mně nikdo nevymluví.“</p>
			<p class="MLP-text para-style-override-1">Překonán a&#160;zkrušen nesnesl černožlutý dravec zrak nevinného beránka Švejka, sklopil jej na úřední akta a&#160;řekl:</p>
			<p class="MLP-text para-style-override-1">„Přiznávám plně vaše nadšení, ale kdyby se bylo projevilo za jiných okolností. Víte však sám dobře, že vás vedl policejní strážník, takže takový vlastenecký projev mohl a&#160;musel účinkovat na obecenstvo spíše ironicky než vážně.“</p>
			<p class="MLP-text para-style-override-1">„Jestli vede někoho policejní strážník,“ odpověděl Švejk, „je to těžký moment v&#160;životě lidským. Ale jestli člověk ani v&#160;takovej těžkej moment nezapomíná, co se patří dělat, když je vojna, myslím, že takovej člověk není tak špatnej.“</p>
			<p class="MLP-text para-style-override-1">Černožlutý dravec zavrčel a&#160;podíval se ještě jednou Švejkovi do očí.</p>
			<p class="MLP-text para-style-override-1">Švejk odpověděl nevinným, měkkým, skromným a&#160;něžným teplem svého zraku.</p>
			<p class="MLP-text para-style-override-1">Chvíli dívali se ti dva upřeně na sebe.</p>
			<p class="MLP-text para-style-override-1">„Vem vás čert, Švejku,“ řekla nakonec úřední brada, „jestli se sem ještě jednou dostanete, tak se vás vůbec nebudu na nic ptát a&#160;poputujete přímo k&#160;vojenskému soudu na Hradčany. Rozuměl jste?“</p>
			<p class="MLP-text para-style-override-1">A&#160;nežli se nadál, Švejk přikročil k&#160;němu, políbil mu ruku a&#160;řekl:</p>
			<p class="MLP-text para-style-override-1">„Zaplať vám pánbůh za všechno, kdybyste potřeboval někdy nějakého čistokrevného pejska, račte se obrátit na mne. Já mám obchod se psy.“</p>
			<p class="MLP-text para-style-override-1">A&#160;tak se ocitl Švejk opět na svobodě a&#160;na cestě k&#160;domovu.</p>
			<p class="MLP-text para-style-override-1">Jeho uvažování, má-li se stavit napřed ještě u&#160;Kalichu, skončilo tím, že otevřel ty dveře, odkud vyšel před časem v&#160;průvodu detektiva Bretschneidra.</p>
			<p class="MLP-text para-style-override-1">Ve výčepu panovalo hrobové ticho. Sedělo tam několik hostů, mezi nimi kostelník od Svatého Apolináře. Tvářili se zachmuřeně. Za výčepním pultem seděla hostinská Palivcová a&#160;tupě se dívala na pivní pípy.</p>
			<p class="MLP-text para-style-override-1">„Tak už jsem se vrátil,“ řekl Švejk vesele, „dejte mně sklenici piva. Kdepak máme pana Palivce, je už také doma?“</p>
			<p class="MLP-text para-style-override-1">Místo odpovědi dala se Palivcová do pláče, a&#160;soustřeďujíc své neštěstí ve zvláštním přízvuku na každém slově, zasténala:</p>
			<p class="MLP-text para-style-override-1">„Dali&#160;– mu&#160;– deset&#160;– let&#160;– před&#160;– tejdnem.“</p>
			<p class="MLP-text para-style-override-1">„Nu vida,“ řekl Švejk, „tak už má sedum dní za sebou.“</p>
			<p class="MLP-text para-style-override-1">„On byl takovej opatrnej,“ plakala Palivcová, „sám to také vždycky o&#160;sobě tvrdil.“</p>
			<p class="MLP-text para-style-override-1">Hosté ve výčepu tvrdošíjně mlčeli, jako by tu bloudil duch Paliv­cův a&#160;nabádal je ještě k&#160;větší opatrnosti.</p>
			<p class="MLP-text para-style-override-1">„Opatrnost matkou moudrosti,“ řekl Švejk, usedaje ke stolu za sklenici piva, ve které v&#160;pěně byly malé otvory, jak na pěnu kapaly slzy paní Palivcové, když nesla Švejkovi pivo na stůl, „dnešní doba je taková, že vona nutí člověka k&#160;opatrnosti.“</p>
			<p class="MLP-text para-style-override-1">„Včera jsme měli dva pohřby,“ zaváděl řeč na jiné pole kostelník od Svatého Apolináře.</p>
			<p class="MLP-text para-style-override-1">„To patrně někdo umřel,“ řekl druhý host, načež třetí dodal:</p>
			<p class="MLP-text para-style-override-1">„Byly ty pohřby s&#160;katafalkem?“</p>
			<p class="MLP-text para-style-override-1">„Rád bych věděl,“ řekl Švejk, „jaký budou ve válce teď ty vojenský pohřby.“</p>
			<p class="MLP-text para-style-override-1">Hosté se zvedli, zaplatili a&#160;tiše odešli. Švejk osaměl s&#160;paní Palivcovou.</p>
			<p class="MLP-text para-style-override-1">„To jsem si nepomyslil,“ řekl, „aby odsuzovali nevinnýho člověka na deset let. Že jednoho nevinnýho člověka odsoudili na pět let, to jsem už slyšel, ale na deset, to je trochu moc.“</p>
			<p class="MLP-text para-style-override-1">„Když on se můj přiznal,“ plakala Palivcová, „jak to tady říkal o&#160;těch mouchách a&#160;o&#160;tom obraze, tak to opakoval i&#160;na direkci, i&#160;u&#160;soudu. Já byla na tom přelíčení jako svědek, ale co jsem mohla svědčit, když mně řekli, že jsem v&#160;příbuzenském poměru k&#160;svému muži a&#160;že se mohu vzdát svědectví. Já jsem se tak lekla toho příbuzenského poměru, aby snad ještě z&#160;toho něco nebylo, tak jsem se vzdala svědectví a&#160;on chudák stará se tak na mne podíval, do smrti na ty jeho oči nezapomenu. A&#160;potom, po rozsudku, když ho odváděli, vykřik jim tam na chodbě, jak byl z&#160;toho celej pitomej: ‚Ať žije Volná myšlénka!‘“</p>
			<p class="MLP-text para-style-override-1">„A&#160;pan Bretschneider už sem nechodí?“ otázal se Švejk.</p>
			<p class="MLP-text para-style-override-1">„Byl tady několikrát,“ odpověděla paní hostinská, „vypil jedno nebo dvě piva, ptal se mne, kdo sem chodí, a&#160;poslouchal, jak si hosti vypravují o&#160;fotbalu. Oni si vždycky, když ho vidí, vypravují jen o&#160;fotbalu. A&#160;on sebou cukal, jako kdyby každou chvilku chtěl běsnit a&#160;svíjet se. Za tu celou dobu dostal na lep jen jednoho čalouníka z&#160;Příčné ulice.“</p>
			<p class="MLP-text para-style-override-1">„Je to věc výcviku,“ poznamenal Švejk, „byl ten čalouník hloupej člověk?“</p>
			<p class="MLP-text para-style-override-1">„Asi jako můj muž,“ odpověděla s&#160;pláčem, „ptal se ho, jestli by střílel proti Srbům. A&#160;on mu řek, že neumí střílet, že byl jednou na střelnici a&#160;prostřílel tam <span class="MLP-znak-kurziva-11b">korunu</span>. Pak jsme všichni slyšeli, že pan Bretschneider řekl, vytahuje si zápisník: ‚I&#160;hleďme, zase nová pěkná velezrada!‘, a&#160;odešel s&#160;tím čalouníkem z&#160;Příčné ulice, který se již nevrátil.“</p>
			<p class="MLP-text para-style-override-1">„Ono se jich nevrátí víc,“ pravil Švejk, „dejte mně rum.“</p>
			<p class="MLP-text para-style-override-1">Právě si Švejk dával nalít rum podruhé, když do výčepu přišel civilní strážník Bretschneider. Vrhnuv zběžný pohled do výčepu i&#160;prázdného lokálu, přisedl k&#160;Švejkovi a&#160;poručiv si pivo čekal, co řekne Švejk.</p>
			<p class="MLP-text para-style-override-1">Švejk sňal z&#160;věšáku nějaké noviny a&#160;prohlížeje zadní stranu inzerátů ozval se:</p>
			<p class="MLP-text para-style-override-1">„Tak vida, tenhle Čimpera v&#160;Straškově číslo 5, pošta Račiněves, prodá hospodářství s&#160;třinácti korci vlastních polí, škola a&#160;dráha na místě.“</p>
			<p class="MLP-text para-style-override-1">Bretschneider nervózně zabubnoval prsty a&#160;obraceje se k&#160;Švej­kovi řekl:</p>
			<p class="MLP-text para-style-override-1">„To se divím, proč vás to hospodářství zajímá, pane Švejku.“</p>
			<p class="MLP-text para-style-override-1">„Ach, to jste vy,“ pravil Švejk, podávaje mu ruku, „já vás hned nemoh poznat, já mám velmi slabou paměť. Posledně jsme se rozešli, jestli se nemejlím, v&#160;přijímací kanceláři policejního ředitelství. Copak děláte od té doby, chodíte sem často?“</p>
			<p class="MLP-text para-style-override-1">„Já jsem dnes přišel kvůli vám,“ řekl Bretschneider, „bylo mně sděleno na policejním ředitelství, že prodáváte psy. Potřeboval bych pěkného ratlíčka, nebo špice, nebo něco podobného.“</p>
			<p class="MLP-text para-style-override-1">„To vám všechno mohu opatřit,“ odvětil Švejk, „přejete si čistokrevný zvíře, nebo nějaké z&#160;ulice?“</p>
			<p class="MLP-text para-style-override-1">„Myslím,“ odpověděl Bretschneider, „že se rozhodnu pro čistokrevné zvíře.“</p>
			<p class="MLP-text para-style-override-1">„A&#160;což policejního psa byste si nepřál?“ otázal se Švejk, „takovýho, kerej hned všechno vyslídí a&#160;přivede na stopu zločinu. Má ho jeden řezník ve Vršovicích a&#160;on mu tahá vozejk, ten pes se, jak se říká, minul se svým povoláním.“</p>
			<p class="MLP-text para-style-override-1">„Já bych chtěl špice,“ s&#160;klidnou umírněností řekl Bretschneider, „špice, který by nekousal.“</p>
			<p class="MLP-text para-style-override-1">„Přejete si tedy bezzubého špice?“ otázal se Švejk, „vím o&#160;jednom. Má ho jeden hostinský v&#160;Dejvicích.“</p>
			<p class="MLP-text para-style-override-1">„Tak raději ratlíčka,“ rozpačitě ozval se Bretschneider, jehož kynologické schopnosti byly v&#160;samých začátcích, a&#160;kdyby byl nedostal ten rozkaz z&#160;policejního ředitelství, nikdy by se o&#160;psech byl ničeho nedověděl.</p>
			<p class="MLP-text para-style-override-1">Ale rozkaz zněl přesně, jasně a&#160;tvrdě. Seznámit se důvěrněji se Švejkem na podkladě jeho obchodu se psy, ku kterémuž účelu měl právo vybrat si pomocníky a&#160;disponovat obnosy na nákup psů.</p>
			<p class="MLP-text para-style-override-1">„Ratlíčkové jsou větší a&#160;menší,“ řekl Švejk, „vím o&#160;dvou menších a&#160;třech větších. Všech pět se dá chovat na klíně. Mohu vám je co nejvřeleji odporučit.“</p>
			<p class="MLP-text para-style-override-1">„To by se mně zamlouvalo,“ prohlásil Bretschneider, „a&#160;co by stál jeden?“</p>
			<p class="MLP-text para-style-override-1">„To přijde na velikost,“ odpověděl Švejk, „to záleží na velikosti. Ratlík není tele, u&#160;ratlíků je to právě naopak, čím menší, tím dražší.“</p>
			<p class="MLP-text para-style-override-1">„Já reflektuji na větší, kteří by hlídali,“ odvětil Bretschneider, obávaje se, aby nezatížil tajný fond státní policie.</p>
			<p class="MLP-text para-style-override-1">„Dobrá,“ řekl Švejk, „větší vám mohu prodat po padesáti korunách a&#160;ještě větší po pětačtyřiceti korunách, ale přitom jsme zapomněli na jednu věc. Mají to být štěňata, nebo starší psi, nebo psíci, či feny?“</p>
			<p class="MLP-text para-style-override-1">„Mně je to jedno,“ odpověděl Bretschneider, který měl tu co dělat s&#160;neznámými problémy, „zaopatřte mně je a&#160;já si zítra v&#160;sedm hodin večer k&#160;vám pro ně přijdu. Budou?“</p>
			<p class="MLP-text para-style-override-1">„Přijďte, budou,“ suše odvětil Švejk, „ale v&#160;takovém případě jsem nucen požádat vás o&#160;zálohu třiceti korun.“</p>
			<p class="MLP-text para-style-override-1">„Beze všeho,“ řekl Bretschneider, vypláceje peníze, „a&#160;teď si dáme každý čtvrtku vína na moje konto.“</p>
			<p class="MLP-text para-style-override-1">Když vypili, dal Švejk čtvrtku vína na svůj účet, potom Bret­schneider, vyzývaje Švejka, aby se ho nebál, že dnes není ve službě a&#160;že se může mluvit dnes s&#160;ním o&#160;politice.</p>
			<p class="MLP-text para-style-override-1">Švejk prohlásil, že on nikdy o&#160;politice v&#160;hospodě nemluví, že celá politika je pro malé děti.</p>
			<p class="MLP-text para-style-override-1">Bretschneider byl naproti tomu revolučnějších názorů a&#160;říkal, že každý slabý stát je předurčen k&#160;zániku, a&#160;ptal se Švejka, jaký je jeho názor v&#160;této věci.</p>
			<p class="MLP-text para-style-override-1">Švejk prohlásil, že neměl se státem co dělat, ale že jednou měl na ošetřování slabé štěně bernardýna, které krmil vojenskými suchary, a&#160;že také chcíplo.</p>
			<p class="MLP-text para-style-override-1">Když měli každý pátou čtvrtku, prohlásil se Bretschneider za anarchistu a&#160;ptal se Švejka, do které organizace se má dát zapsat.</p>
			<p class="MLP-text para-style-override-1">Švejk řekl, že si jednou jeden anarchista koupil od něho leonbergra za sto korun a&#160;že mu zůstal poslední splátku dlužen.</p>
			<p class="MLP-text para-style-override-1">Při šesté čtvrtce mluvil Bretschneider o&#160;revoluci a&#160;proti mobilizaci, načež Švejk naklonil se k&#160;němu a&#160;pošeptal mu do ucha:</p>
			<p class="MLP-text para-style-override-1">„Právě přišel do lokálu nějakej host, tak ať vás neslyší, nebo byste mohl mít z&#160;toho nepříjemnosti… Vidíte, že hostinská už pláče.“</p>
			<p class="MLP-text para-style-override-1">Paní Palivcová opravdu plakala na své židli za výčepním pultem.</p>
			<p class="MLP-text para-style-override-1">„Proč pláčete, paní hostinská?“ otázal se Bretschneider, „za tři měsíce vyhrajeme vojnu, bude amnestie, váš pán se vrátí a&#160;pak si dáme u&#160;vás do trumpety.&#160;– Nebo nemyslíte, že to vyhrajeme?“ obrátil se k&#160;Švejkovi.</p>
			<p class="MLP-text para-style-override-1">„Nač to pořád přežvykovat,“ řekl Švejk, „vyhrát se to musí, a&#160;basta, teď ale už musím jít domů.“</p>
			<p class="MLP-text para-style-override-1">Švejk zaplatil útratu a&#160;vrátil se ku své staré posluhovačce paní Müllerové, která se velice lekla, když viděla, že muž, který si otvírá klíčem dveře do bytu, je Švejk.</p>
			<p class="MLP-text para-style-override-1">„Já myslela, milostpane, že se vrátějí až za kolik roků,“ řekla s&#160;obvyklou upřímností, „já jsem si zatím vzala z&#160;lítosti na byt jednoho portýra z&#160;noční kavárny, poněvadž u&#160;nás byla třikrát domovní prohlídka, a&#160;když nic nemohli najít, tak říkali, že jste ztracenej, poněvadž jste rafinovanej.“</p>
			<p class="MLP-text para-style-override-1">Švejk se ihned přesvědčil, že neznámý cizinec zařídil se úplně pohodlně. Spal v&#160;jeho posteli a&#160;byl dokonce tak šlechetný, že se spokojil s&#160;polovicí postele a&#160;na druhou polovici umístil nějaké dlouhovlasé stvoření, které z&#160;vděčnosti spalo, objavši ho kolem krku, zatímco části pánské i&#160;dámské garderoby válely se smíchány kolem postele. Z&#160;toho chaosu bylo vidět, že se portýr z&#160;noční kavárny vrátil se svou dámou ve veselé náladě.</p>
			<p class="MLP-text para-style-override-1">„Pane,“ řekl Švejk, třesa vetřelcem, „abyste nezmeškal k&#160;obědu. Mě by velice mrzelo, kdybyste o&#160;mně říkal, že jsem vás vyhodil, když už nikde jste nemoh dostat něco k&#160;obědu.“</p>
			<p class="MLP-text para-style-override-1">Portýr z&#160;noční kavárny byl velice rozespalý, a&#160;dlouho to trvalo, než pochopil, že se majitel postele vrátil domů a&#160;že si dělá na ni nárok.</p>
			<p class="MLP-text para-style-override-1">Po zvyku všech portýrů z&#160;nočních kaváren i&#160;tento pán se vyjádřil, že každého ztluče, kdo ho bude budit, a&#160;pokusil se spát dál.</p>
			<p class="MLP-text para-style-override-1">Švejk sebral mezitím části jeho garderoby, přinesl mu je k&#160;posteli, a&#160;zatřepav jím energicky, řekl:</p>
			<p class="MLP-text para-style-override-1">„Jestli se neobléknete, tak vás zkusím vyhodit tak, jak jste, na ulici. Pro vás bude velkou výhodou, když vyletíte odtud oblečenej.“</p>
			<p class="MLP-text para-style-override-1">„Já jsem chtěl spát do osmi večer,“ zaraženě ozval se portýr, navlékaje si kalhoty, „já platím denně z&#160;postele dvě koruny té paní a&#160;můžu si sem vodit slečny z&#160;kavárny. Mařeno, vstávej!“</p>
			<p class="MLP-text para-style-override-1">Když si bral límeček a&#160;skládal kravatu, vzpamatoval se již do té míry, že mohl ujistit Švejka, že noční kavárna Mimóza jest opravdu jedna z&#160;nejslušnějších nočních místností, kam mají přístup jedině dámy, které mají policejní knížku v&#160;úplném pořádku, a&#160;zval Švejka srdečně, aby přišel na návštěvu.</p>
			<p class="MLP-text para-style-override-1">Naproti tomu jeho společnice nebyla nijak spokojena se Švejkem a&#160;použila několika velice slušných výrazů, z&#160;nichž nejslušnější byl „Ty kluku velekněžská!“</p>
			<p class="MLP-text para-style-override-1">Po odchodu vetřelců šel Švejk udělat pořádek s&#160;paní Müllerovou, ale nenašel po ní žádné jiné stopy kromě kousku papíru, na kterém tužkou byl načmárán rozházený rukopis paní Müllerové, která neobyčejně lehce vyjádřila své myšlenky týkající se nešťastné příhody s&#160;propůjčováním Švejkovy postele portýru z&#160;noční kavárny:</p>
			<p class="MLP-text para-style-override-1">„Odpustějí, milostpane, že jich víckrát neuvidím, poněvadž skočím z&#160;okna.“</p>
			<p class="MLP-text para-style-override-1">„Lže,“ řekl Švejk a&#160;čekal.</p>
			<p class="MLP-text para-style-override-1">Za půl hodiny vplížila se do kuchyně nešťastná paní Müllerová a&#160;bylo na jejím zdrceném výrazu tváře vidět, že čeká od Švejka slova útěchy.</p>
			<p class="MLP-text para-style-override-1">„Jestli chcete skákat z&#160;okna,“ řekl Švejk, „jděte do pokoje, okno jsem otevřel. Skákat z&#160;kuchyňského okna bych vám neradil, poněvadž spadnete do zahrádky na růže a&#160;pomačkala byste keře a&#160;musela byste to platit. Z&#160;pokojského okna sletíte krásně na chodník, a&#160;když budete mít štěstí, zlomíte si vaz. Jestli budete mít smůlu, tak si přelámete jedině všechny žebra, ruce a&#160;nohy a&#160;budete muset platit nemocnici.“</p>
			<p class="MLP-text para-style-override-1">Paní Müllerová se dala do pláče, potichu odešla do pokoje, zavřela okno, a&#160;když se vrátila, řekla:</p>
			<p class="MLP-text para-style-override-1">„Vono to táhne a&#160;nebylo by to dobrý na milostpánův revmatismus.“</p>
			<p class="MLP-text para-style-override-1">Pak šla stlát postel, neobyčejně pečlivě uváděla všechno do pořádku a&#160;vrátivši se k&#160;Švejkovi do kuchyně se zaslzeným zrakem poznamenala:</p>
			<p class="MLP-text para-style-override-1">„Ty dvě štěňata, milostpane, co jsme měli na dvoře, chcíply. A&#160;ten bernardýn, ten nám utek, když tady dělali domovní prohlídku.“</p>
			<p class="MLP-text para-style-override-1">„A&#160;prokristapána,“ vykřikl Švejk, „ten se může dostat do pěkný bryndy, toho teď jistě bude hledat policie.“</p>
			<p class="MLP-text para-style-override-1">„On kousl jednoho pana policejního komisaře, když ho při prohlídce vytáhl zpod postele,“ pokračovala paní Müllerová, „napřed totiž jeden z&#160;těch pánů řek, že tam někdo je pod postelí, tak vyzvali toho bernardýna jménem zákona, aby vylezl ven, a&#160;když nechtěl, tak ho vytáhli. A&#160;on je chtěl spolknout, pak vyrazil ze dveří a&#160;víc se nevrátil. Se mnou také dělali výslech, kdo k&#160;nám chodí, jestli nedostáváme nějaké peníze z&#160;ciziny, a&#160;potom dělali narážky, že jsem hloupá, když jsem jim řekla, že peníze z&#160;ciziny chodějí jen zřídka, posledně od toho pana řídícího z&#160;Brna ta záloha šedesát korun na angorskou kočku, kterou jste inzeroval v&#160;Národní politice a&#160;místo který jste mu poslal v&#160;bedničce od datlí to slepé štěňátko foxteriéra. Potom se mnou mluvili velice vlídně a&#160;odporučili mně sem toho portýra z&#160;noční kavárny, abych se sama v&#160;bytě nebála, toho samýho, kerýho vyhodili…“</p>
			<p class="MLP-text para-style-override-1">„Já už mám s&#160;těmi úřady smůlu, paní Müllerová, teď uvidíte, kolik jich sem přijde kupovat psy,“ povzdechl Švejk.</p>
			<p class="MLP-text para-style-override-1">Nevím, jestli ti pánové, kteří po převratu prohlíželi policejní archív, rozšifrovali položky tajného fondu státní policie, kde stálo: B… 40 K, F… 50 K, L… 80 K&#160;atd., ale rozhodně se mýlili, že B, F, L jsou začáteční písmena nějakých pánů, kteří za 40, 50, 80 atd. korun prodávali český národ černožlutému orlu.</p>
			<p class="MLP-text para-style-override-1"><span class="MLP-znak-kurziva-11b">B</span> znamená bernardýn, <span class="MLP-znak-kurziva-11b">F</span> foxteriér a&#160;<span class="MLP-znak-kurziva-11b">L</span> značí leonbergra. Tyto všechny psy přivedl Bretschneider od Švejka na policejní ředitelství. Byly to ohyzdné obludy, které neměly toho nejmenšího společného s&#160;nějakou čistokrevnou rasou, za kterou je Švejk Bretschneidrovi vydával.</p>
			<p class="MLP-text para-style-override-1">Bernardýn byla směs z&#160;nečistokrevného pudla a&#160;nějakého po­uličního čokla, foxteriér měl uši jezevčíka a&#160;velikost řeznického psa se zakroucenýma nohama, jako by prodělal andělskou nemoc. Leonberger připomínal hlavou chlupatou tlamu stájového pinče, měl useknutý ohon, výšku jezevčíka a&#160;zadek holý jako proslulí psíci naháčkové američtí.</p>
			<p class="MLP-text para-style-override-1">Pak tam šel koupit psa detektiv Kalous a&#160;vrátil se s&#160;vyjevenou potvorou, připomínající hyenu skvrnitou, s&#160;hřívou skotského ovčáka, a&#160;v&#160;položkách tajného fondu přibyla nová: D… 90 K.</p>
			<p class="MLP-text para-style-override-1">Ta potvora hrála roli dogy…</p>
			<p class="MLP-text para-style-override-1">Ale ani Kalousovi se nepodařilo vyzvědět něco od Švejka. Dařilo se mu tak jako Bretschneidrovi. I&#160;nejobratnější politické rozhovory Švejk převedl na léčení psinky u&#160;štěňat a&#160;nejbystřejší záludné léčky končily tím, že si Bretschneider odváděl s&#160;sebou od Švejka opět novou nemyslitelně kříženou obludu.</p>
			<p class="MLP-text para-style-override-1">A&#160;to byl konec slavného detektiva Bretschneidra. Když měl již ve svém bytě sedm takových ohav, uzavřel se s&#160;nimi v&#160;zadním pokoji a&#160;nedal jim tak dlouho nic jíst, dokud ho nesežraly.</p>
			<p class="MLP-text para-style-override-1">Byl tak čestný, že ušetřil eráru za pohřeb.</p>
			<p class="MLP-text para-style-override-1">V&#160;jeho služebním spisku na policejním ředitelství byla zanesena do rubriky „Postup ve službě“ tato slova plná tragiky: „Sežrán vlastními psy.“</p>
			<p class="MLP-text para-style-override-1">Když se později dověděl Švejk o&#160;té tragické události, řekl:</p>
			<p class="MLP-text para-style-override-1">„To mně jenom vrtá hlavou, jak ho dají při posledním soudu dohromady.“</p>
		</div>
</body>
</html>