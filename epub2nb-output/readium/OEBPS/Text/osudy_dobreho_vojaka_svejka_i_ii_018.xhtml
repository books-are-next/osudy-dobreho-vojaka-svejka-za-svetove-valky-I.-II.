<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>osudy_dobreho_vojaka_svejka_i_ii-15</title>
		<link href="../Styles/osudy_dobr_idstyles.css" rel="stylesheet" type="text/css"/>
	</head>
	<body id="osudy_dobreho_vojaka_svejka_i_ii" xml:lang="cs-CZ">
		<div>
			<p id="toc_marker-2-12" class="MLP-uroven2-kapitola para-style-override-1">12. <br/>Náboženská debata</p>
			<p class="MLP-text-bez1radku para-style-override-1">Stávalo se, že Švejk po celé dny neviděl pěstitele vojenských duší. Polní kurát rozděloval své povinnosti s&#160;hýřením a&#160;přicházíval velice zřídka domů, umazaný, nemytý, jako kocour, když se mrňouká a&#160;dělá své výlety po střechách.</p>
			<p class="MLP-text para-style-override-1">Při návratu, mohl-li se vyjadřovat, hovoříval ještě se Švejkem, než usnul, o&#160;vznešených cílech, o&#160;zápale, o&#160;radosti z&#160;myšlení.</p>
			<p class="MLP-text para-style-override-1">Někdy také se pokoušel mluvit ve verších, citovat Heine.</p>
			<p class="MLP-text para-style-override-1">Švejk sloužil s&#160;polním kurátem ještě jednu polní mši u&#160;zákopníků, kam byl omylem pozván ještě jeden polní kurát, bývalý katecheta, neobyčejně nábožný člověk, dívající se na svého kolegu velice udiveně, když ten mu nabízel ze Švejkovy polní láhve, kterou ten vždy nosil na takové náboženské úkony s&#160;sebou, doušek koňaku.</p>
			<p class="MLP-text para-style-override-1">„Je to dobrá známka,“ řekl polní kurát Otto Katz, „napijte se a&#160;jděte domů. Já už to sám vyřídím, poněvadž potřebuji být pod širým nebem, mě dnes nějak bolí hlava.“</p>
			<p class="MLP-text para-style-override-1">Nábožný polní kurát odešel, vrtě hlavou, a&#160;Katz zhostil se, jako vždy, velmi skvěle své úlohy.</p>
			<p class="MLP-text para-style-override-1">V&#160;krev Páně se tenkrát proměňoval vinný střik a&#160;kázání bylo delší, přičemž každé třetí slovo bylo a&#160;tak dále a&#160;zajisté.</p>
			<p class="MLP-text para-style-override-1">„Vy dnes, vojáci, budete odjíždět na frontu a&#160;tak dále. Vy obracejte se nyní k&#160;bohu a&#160;tak dále, zajisté. Nevíte, co se s&#160;vámi stane, a&#160;tak dále a&#160;zajisté.“</p>
			<p class="MLP-text para-style-override-1">A&#160;dál hřmělo od oltáře a&#160;tak dále a&#160;zajisté, střídajíc se s&#160;bohem a&#160;všemi svatými.</p>
			<p class="MLP-text para-style-override-1">V&#160;zápalu a&#160;v&#160;řečnickém rozmachu vydával polní kurát i&#160;prince Evžena Savojského za světce, který je bude chránit, až budou dělat mosty přes řeky.</p>
			<p class="MLP-text para-style-override-1">Nicméně skončila polní mše beze všeho pohoršení, příjemně a&#160;zábavně. Zákopníci se bavili velice dobře.</p>
			<p class="MLP-text para-style-override-1">Na zpáteční cestě nechtěli je pustit se skládacím polním oltářem do elektriky.</p>
			<p class="MLP-text para-style-override-1">„Že tě praštím tím svatým přes hlavu,“ poznamenal Švejk k&#160;průvodčímu.</p>
			<p class="MLP-text para-style-override-1">Když se konečně dostali domů, zjistili, že ztratili někde po cestě tabernákulum.</p>
			<p class="MLP-text para-style-override-1">„To nevadí,“ řekl Švejk, „první křesťani sloužili mši svatou i&#160;bez tabernákula. Kdybychom to někde voznámili, tak by chtěl ten poctivej nálezce na nás vodměnu. Kdyby to byly peníze, tak by se snad nenašel žádnej poctivej nálezce, ačkoliv jsou ještě takoví lidi. U&#160;nás v&#160;Budějovicích u&#160;regimentu byl jeden voják, takový dobrý hovado, ten našel jednou šest set korun na ulici a&#160;odevzdal je na policii a&#160;v&#160;novinách se o&#160;něm psalo jako o&#160;poctivým nálezci a&#160;měl z&#160;toho vostudu. Žádnej s&#160;ním nechtěl mluvit, každej mu říkal: ‚Ty jeden pitomče, co jsi to vyved za hloupost. Vždyť tě to musí do smrti mrzet, jestli máš ještě trochu cti v&#160;těle.‘ Měl holku, a&#160;ta s&#160;ním přestala mluvit. Když přijel domů na dovolenou, tak ho o&#160;muzice kvůli tomu kamarádi vyhodili z&#160;hospody. Počal chřadnout, brát si to do hlavy a&#160;nakonec se dal přeject vlakem. Jednou zas u&#160;nás v&#160;ulici našel jeden krejčí zlatý prsten. Lidi ho varovali, aby ho nevracel na policii, ale on si nedal říct. Přijali ho neobyčejně vlídně, že prý už je tam hlášena ztráta zlatého prstenu s&#160;briliantem, potom ale se podívají na kámen a&#160;říkají mu: ‚Člověče, vždyť je to sklo, a&#160;ne briliant. Kolikpak vám za ten briliant dali? Takový poctivý nálezce my známe.‘ Nakonec se to vysvětlilo, že ještě jeden člověk ztratil zlatý prsten s&#160;falešným briliantem, nějakou rodinnou památku, ale krejčí seděl přece jen tři dny, poněvadž se z&#160;rozčilení dopustil urážky stráže. Dostal zákonitou odměnu deset procent, 1&#160;K&#160;20 hal., poněvadž ten šmejd měl cenu 12 korun, a&#160;on tu zákonitou odměnu hodil tomu pánovi do obličeje, a&#160;ten ho žaloval pro urážku na cti a&#160;krejčí dostal ještě deset korun pokuty. Potom všude říkal, že každej poctivej nálezce zaslouží pětadvacet, zřezat ho, až bude modrej, vysekat mu veřejně, aby si to lidi pamatovali a&#160;řídili se podle toho. Myslím, že naše tabernákulum nám nikdo nepřinese nazpátek, i&#160;když je vzadu značka regimentu, poněvadž s&#160;vojenskýma věcma nikdo nechce nic mít. Raději to zahodí někam do vody, aby s&#160;tím ještě neměl oplétání. Včera jsem mluvil v&#160;hospodě U&#160;zlatého věnce s&#160;jedním člověkem z&#160;venkova, je mu už šestapadesát let, a&#160;ten šel se optat na okresní hejtmanství do Nové Paky, proč mu rekvizírovali bryčku. Na zpáteční cestě, když ho z&#160;okresního hejtmanství vyhodili, díval se na trén, který právě přijel a&#160;stál na náměstí. Nějaký mladý muž poprosil ho, aby mu chvíli počkal u&#160;koní, že vezou pro vojsko konzervy, a&#160;víckrát už nepřišel. Když pak se hnuli, musel s&#160;nimi a&#160;dostal se až do Uher, kde někde poprosil taky někoho, aby mu počkal u&#160;vozu, a&#160;tím se jedině zachránil, a&#160;to by ho táhli do Srbska. Přijel celý vyjevený a&#160;víckrát nechce nic mít s&#160;vojenskejma věcma.“</p>
			<p class="MLP-text para-style-override-1">Večer dostali návštěvu nábožného polního kuráta, který chtěl také ráno sloužit polní mši zákopníkům. Byl to člověk fanatik, který chtěl každého přiblížit k&#160;bohu. Když byl katechetou, vyvíjel u&#160;dětí náboženský cit pohlavky a&#160;v&#160;různých časopisech občas uveřejňovány byly noticky o&#160;něm: „Katecheta surovec“, „Katecheta, který pohlavkuje“. Byl přesvědčen, že katechismus nejlépe si dítě osvojí pomocí rákoskového systému.</p>
			<p class="MLP-text para-style-override-1">Kulhal trochu na jednu nohu, což bylo důsledkem toho, že ho vyhledal jeden otec žáka, kterému katecheta napohlavkoval, poněvadž školák jevil určité pochybnosti o&#160;trojici boží. Dostal tři pohlavky. Jeden za boha otce, druhý za boha syna a&#160;třetí za svatého ducha.</p>
			<p class="MLP-text para-style-override-1">Dnes přišel svého kolegu Katze uvésti na pravou cestu a&#160;promluvit mu do duše, což začal tím, že poznamenal:</p>
			<p class="MLP-text para-style-override-1">„Divím se, že u&#160;vás nevisí krucifix. Kde se modlíte breviář? Ani jeden obrázek svatých nezdobí stěny vašeho pokoje. Co to máte nad postelí?“</p>
			<p class="MLP-text para-style-override-1">Katz se usmál:</p>
			<p class="MLP-text para-style-override-1">„To je ‚Zuzana v&#160;lázni‘ a&#160;ta nahá ženská pod tím je má stará známost. Napravo je japonérie, znázorňující sexuelní akt mezi gejšou a&#160;starým japonským samurajem. Pravda, něco velice originelního? Breviář mám v&#160;kuchyni. Švejku, přineste ho sem a&#160;otevřete na třetí straně.“</p>
			<p class="MLP-text para-style-override-1">Švejk odešel a&#160;z&#160;kuchyně ozvalo se třikrát za sebou vytáhnutí zátky z&#160;lahví vína.</p>
			<p class="MLP-text para-style-override-1">Nábožný kurát byl zdrcen, když se na stole objevily tři láhve.</p>
			<p class="MLP-text para-style-override-1">„Je to mešní lehké víno, pane kolego,“ řekl Katz, „velice dobré jakosti, ryzlink. Chutí podobá se moselskému.“</p>
			<p class="MLP-text para-style-override-1">„Nebudu pít,“ tvrdošíjně ozval se nábožný kurát, „přišel jsem vám promluvit do duše.“</p>
			<p class="MLP-text para-style-override-1">„To vám vyschne, pane kolego, v&#160;krku,“ řekl Katz, „napijte se a&#160;já poslouchám. Jsem člověk velice snášenlivý a&#160;mohu slyšet i&#160;jiné názory.“</p>
			<p class="MLP-text para-style-override-1">Nábožný kurát trochu upil a&#160;vytřeštil oči.</p>
			<p class="MLP-text para-style-override-1">„Po čertech dobré víno, pane kolego, není-liž pravda?“</p>
			<p class="MLP-text para-style-override-1">Fanatik tvrdě řekl:</p>
			<p class="MLP-text para-style-override-1">„Pozoruji, že vy klejete.“</p>
			<p class="MLP-text para-style-override-1">„To je zvyk,“ odpověděl Katz, „někdy se přistihnu dokonce, že se rouhám. Nalejte, Švejku, panu kurátovi. Mohu vás ubezpečit, že říkám také himlhergot, krucifix a&#160;sakra. Myslím, až budete tak dlouho sloužit na vojně jako já, že se taky do toho vpravíte. Není to zcela nic těžkého, obtížného a&#160;nám duchovním je to velice blízké: nebe, bůh, kříž a&#160;velebná svátost, nezní to hezky a&#160;odborně? Pijte, pane kolego.“</p>
			<p class="MLP-text para-style-override-1">Bývalý katecheta mechanicky se napil. Bylo vidět, že by chtěl něco říct, ale nemohl. Sbíral myšlenky.</p>
			<p class="MLP-text para-style-override-1">„Pane kolego,“ pokračoval Katz, „hlavu vzhůru, neseďte tak smutně, jako by vás měli za pět minut pověsit. Slyšel jsem o&#160;vás, že jste jednou v&#160;pátek omylem snědl v&#160;restauraci vepřovou kotletu, poněvadž jste myslel, že je čtvrtek, a&#160;že jste si na záchodě strkal prst do krku, aby to šlo ven, poněvadž jste si myslel, že vás bůh zahladí. Já se nebojím jíst v&#160;půstě maso a&#160;nebojím se ani pekla. Pardon, napijte se. Tak, už je vám lepší? Či máte pokrokový názor o&#160;peklu a&#160;jdete s&#160;duchem času a&#160;s&#160;reformisty? To jest místo obyčejných kotlů se sírou pro ubohé hříšníky papinské hrnce, kotle s&#160;velkou atmosférou, hříšníci se smaží na margarínu, rožně s&#160;elektrickým pohonem, po milióny let přejíždějí přes hříšníky stroje na válcování silnic, skřípání zubů obstarávají dentisti zvláštními přístroji, kvílení se zachycuje do gramofonů a&#160;desky se posílají nahoru do ráje k&#160;obveselení spravedlivých. V&#160;ráji účinkují rozprašovače kolínské vody a&#160;filharmonie hraje tak dlouho Brahmsa, že raději dáte přednost peklu a&#160;očistci. Andílkové mají v&#160;zadnici vrtuli od aeroplánu, aby se tolik nenadřeli se svými křídly. Pijte, pane kolego, Švejku, nalejte mu koňak, mně se zdá, že mu není dobře.“</p>
			<p class="MLP-text para-style-override-1">Když se nábožný kurát vzpamatoval, zašeptal:</p>
			<p class="MLP-text para-style-override-1">„Náboženství je rozumová úvaha. Kdo nevěří v&#160;existenci svaté trojice…“</p>
			<p class="MLP-text para-style-override-1">„Švejku,“ přerušil ho Katz, „nalejte panu feldkurátovi ještě jeden koňak, ať se vzpamatuje. Řekněte mu něco, Švejku.“</p>
			<p class="MLP-text para-style-override-1">„U&#160;Vlašimě byl, poslušně hlásím, pane feldkurát,“ řekl Švejk, „jeden děkan a&#160;ten měl, když mu jeho stará hospodyně utekla s&#160;klukem i&#160;s&#160;penězi, posluhovačku. A&#160;ten děkan na stará kolena dal se do studování svatýho Augustina, kterýmu říkají, že patří mezi svaté Otce, a&#160;dočet se tam, že kdo věří v&#160;protinožce, má být prokletej. Tak si zavolal svou posluhovačku a&#160;povídá k&#160;ní: ‚Poslouchejte, vy jste mně jednou povídala, že váš syn je strojní zámečník a&#160;odjel do Austrálie. To by byl mezi protinožci, a&#160;svatý Augustin přikazuje, aby každý, kdo věří v&#160;protinožce, byl proklet.‘ ‚Jemnostpane,‘ povídá na to ta ženská, ‚vždyť můj syn mně posílá z&#160;Austrálie psaní a&#160;peníze.‘ ‚To je mámení ďábelské,‘ říká na to pan děkan, ‚žádná Austrálie podle svatýho Augustina neexistuje, to vás jen ten antichrist svádí.‘ V&#160;neděli je veřejně proklel a&#160;křičel, že Austrálie neexistuje. Tak ho rovnou z&#160;kostela odvezli do blázince. Vono by jich tam patřilo víc. U&#160;uršulinek mají v&#160;klášteře lahvičku s&#160;mlékem Panny Marie, kterým kojila Ježíška, a&#160;v&#160;sirotčinci u&#160;Benešova, když jim tam přivezli lurdskou vodu, dostali po ní sirotkové takovou běhavku, že to svět neviděl.“</p>
			<p class="MLP-text para-style-override-1">Nábožnému polnímu kurátu udělaly se mžitky před očima a&#160;vzpa­matoval se novým koňakem, který mu vstoupil do hlavy.</p>
			<p class="MLP-text para-style-override-1">Mžouraje očima, otázal se Katze:</p>
			<p class="MLP-text para-style-override-1">„Vy nevěříte v&#160;neposkvrněné početí Panny Marie, nevěříte, že palec svatého Jana Křtitele, který se chrání u&#160;piaristů, je pravý? Věříte vůbec v&#160;pánaboha? A&#160;když nevěříte, proč jste polním kurátem?“</p>
			<p class="MLP-text para-style-override-1">„Pane kolego,“ odpověděl Katz, plácaje ho důvěrně po zádech, „dokud stát neuzná za dobré, že vojáci, než jdou mřít do bitvy, nepotřebují na to požehnání boží, je polní kurátství slušně honorovaným zaměstnáním, při kterém se člověk nepředře. Pro mne to bylo lepší než běhat po cvičištích, chodit na manévry… Tenkrát jsem dostával rozkazy od představených, a&#160;dnes si dělám, co chci. Zastupuji někoho, kdo neexistuje, a&#160;hraju sám úlohu boží. Jestli nechci někomu odpustit hříchy, tak mu je neodpustím, i&#160;kdyby mne prosil na kolenou. Ostatně posledních by se našlo sakramentsky málo.“</p>
			<p class="MLP-text para-style-override-1">„Já mám pánaboha rád,“ ozval se nábožný polní kurát, začínaje škytat, „moc ho mám rád. Dejte mně trochu vína.&#160;– Já si pánaboha vážím,“ pokračoval potom, „moc si ho vážím a&#160;ctím. Nikoho si tak nevážím jako jeho.“</p>
			<p class="MLP-text para-style-override-1">Uhodil pěstí do stolu, až láhve poskočily.</p>
			<p class="MLP-text para-style-override-1">„Bůh je vznešená povaha, cosi nadpozemského. Je čestný ve svých záležitostech. Je to slunný zjev, to mně nikdo nevyvrátí. I&#160;svatého Josefa si vážím, všechněch svatých si vážím, až na svatého Serapiona. Má takové ošklivé jméno.“</p>
			<p class="MLP-text para-style-override-1">„Měl by zažádat o&#160;změnu,“ poznamenal Švejk.</p>
			<p class="MLP-text para-style-override-1">„Svatou Ludmilu mám rád, i&#160;svatého Bernardina,“ pokračoval bývalý katecheta, „ten zachránil moc poutníků ve Svatém Gotthardě. Má na krku láhev s&#160;koňakem a&#160;vyhledává zapadlé sněhem.“</p>
			<p class="MLP-text para-style-override-1">Zábava dostala jiný směr. Nábožný kurát počal mluvit páté přes deváté:</p>
			<p class="MLP-text para-style-override-1">„Mláďátek si ctím, mají svátek 28. prosince. Herodesa nenávidím.&#160;– Když spí slepice, tak nemůžete dostat čerstvá vajíčka.“</p>
			<p class="MLP-text para-style-override-1">Dal se do smíchu a&#160;počal zpívat „Svatý bože, svatý, silný“.</p>
			<p class="MLP-text para-style-override-1">Přerušil to však ihned, a&#160;obraceje se na Katze, otázal se ostře, vstávaje:</p>
			<p class="MLP-text para-style-override-1">„Vy nevěříte, že 15. srpna je svátek Nanebevzetí Panny Marie?“</p>
			<p class="MLP-text para-style-override-1">Zábava byla v&#160;plném proudu. Objevily se ještě jiné láhve a&#160;chvílemi ozýval se Katz:</p>
			<p class="MLP-text para-style-override-1">„Řekni, že nevěříš v&#160;pánaboha, a&#160;to ti jinak nenaleju.“</p>
			<p class="MLP-text para-style-override-1">Zdálo se, že se vrací doby pronásledování prvních křesťanů. Bývalý katecheta zpíval nějakou píseň mučedníků z&#160;římské arény a&#160;řval:</p>
			<p class="MLP-text para-style-override-1">„Věřím v&#160;pánaboha, nezapřu ho. Nech si své víno. Mohu si sám pro ně poslat.“</p>
			<p class="MLP-text para-style-override-1">Nakonec ho uložili do postele. Než usnul, prohlásil, vztyčuje k&#160;přísaze pravici:</p>
			<p class="MLP-text para-style-override-1">„Věřím v&#160;boha otce, syna i&#160;ducha svatého. Přineste mně breviář.“</p>
			<p class="MLP-text para-style-override-1">Švejk mu vstrčil do ruky nějakou knihu ležící na nočním stolku, a&#160;tak nábožný polní kurát usnul s&#160;Dekameronem G.&#160;Boccaccia v&#160;ruce.</p>
		</div>
</body>
</html>