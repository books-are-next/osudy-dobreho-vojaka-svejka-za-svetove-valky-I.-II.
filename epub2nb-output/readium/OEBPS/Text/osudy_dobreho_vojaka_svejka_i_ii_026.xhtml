<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>osudy_dobreho_vojaka_svejka_i_ii-23</title>
		<link href="../Styles/osudy_dobr_idstyles.css" rel="stylesheet" type="text/css"/>
	</head>
	<body id="osudy_dobreho_vojaka_svejka_i_ii" xml:lang="cs-CZ">
		<div>
			<p id="toc_marker-4-3" class="MLP-uroven2-kapitola para-style-override-1">3. <br/>Švejkovy příhody v&#160;Királyhidě</p>
			<p class="MLP-text-bez1radku para-style-override-1">Jednadevadesátý pluk se stěhoval do Mostu nad Litavou&#160;– Királyhidy.</p>
			<p class="MLP-text para-style-override-1">Právě když po třídenním věznění měl být za tři hodiny Švejk propuštěn na svobodu, byl s&#160;jednoročním dobrovolníkem odveden na hlavní strážnici a&#160;s&#160;eskortou vojáků doprovozen na nádraží.</p>
			<p class="MLP-text para-style-override-1">„To už se dávno vědělo,“ řekl k&#160;němu po cestě jednoroční dobro­volník, „že nás přeloží do Uher. Tam budou formírovat maršbatalióny, vojáci se vycvičí v&#160;polní střelbě, seperou se s&#160;Maďary a&#160;vesele pojedeme do Karpat. Sem do Budějovic přijedou Maďaři posádkou a&#160;budou se mísit plemena. Je už taková teorie, že znásilňovat dívky jiné národnosti je nejlepší prostředek proti degeneraci. Dělali to Švédové a&#160;Španělé za třicetileté války, Francouzi za Napoleona a&#160;teď v&#160;budějovickém kraji budou to dělat zase Maďaři a&#160;nebude to spojeno s&#160;hrubým znásilňováním. Poddá se všechno během času. Bude to prostá výměna. Český voják vyspí se s&#160;maďarskou dívkou a&#160;ubohá česká děvečka přijme k&#160;sobě maďarského honvéda a&#160;po staletích bude to zajímavé překvapení pro antropology, proč se objevily vysedlé lícní kosti u&#160;lidí na březích Malše.“</p>
			<p class="MLP-text para-style-override-1">„S&#160;tím vzájemným pářením,“ poznamenal Švejk, „je to vůbec zajímavá věc. V&#160;Praze je číšník černoch Kristián, jehož otec byl habešským králem a&#160;dal se ukazovat v&#160;Praze na Štvanici v&#160;jednom cirku. Do toho se zamilovala jedna učitelka, která psala básničky do Lady vo pastejřích a&#160;potůčku v&#160;lese, šla s&#160;ním do hotelu a&#160;smilnila s&#160;ním, jak se říká v&#160;Písmu svatým, a&#160;náramně se divila, že se jí narodil chlapeček úplně bílej. Jó, ale za čtrnáct dní začal chlapeček hnědnout. Hněd a&#160;hněd a&#160;za měsíc začal černat. Do půlroku byl černej jako jeho tatínek, habešskej král. Šla s&#160;ním na kliniku pro kožní nemoce, aby jí ho nějak vodbarvili, ale tam jí řekli, že je to vopravdová černá kůže mouřenínská a&#160;že se nedá nic dělat. Tak se z&#160;toho pomátla, začala se ptát v&#160;časopisech o&#160;radu, co je proti mouřenínům, a&#160;vodvezli ji do Kateřinek a&#160;mouřenínka dali do sirotčince, kde z&#160;něho měli náramnou legraci. Pak se vyučil číšníkem a&#160;chodíval tancovat po nočních kavárnách. Rodí se dnes po něm čeští mulati s&#160;velikým úspěchem, který už nejsou tak zabarveni jako von. Jeden medik, který chodíval ke Kalichu, nám jednou vykládal, že to ale není tak jednoduchý. Takovej míšenec zas rodí míšence a&#160;ti jsou už k&#160;nerozeznání vod bílejch lidí. Ale najednou v&#160;nějakém kolenu že se vobjeví černoch. Představte si ten malér. Vy se voženíte s&#160;nějakou slečnou. Potvora je úplně bílá, a&#160;najednou vám porodí černocha. A&#160;jestli před devíti měsíci se šla podívat bez vás do varieté na atletické zápasy, kde vystupoval nějakej černoch, tu myslím, že by vám to přeci jen trochu vrtalo hlavou.“</p>
			<p class="MLP-text para-style-override-1">„Případ vašeho černocha Kristiána,“ řekl jednoroční dobrovolník, „třeba promyslit i&#160;ze stanoviska válečného. Dejme tomu, že toho černocha odvedli. Je Pražák, tak patří k&#160;28.&#160;regimentu. Přece jste slyšel, že dvacátý osmý přešel k&#160;Rusům. Jak by se asi Rusové divili, kdyby zajali i&#160;černocha Kristiána. Ruské noviny by jistě psaly, že Rakousko žene do války svá koloniální vojska, kterých nemá, že Rakousko sáhlo už k&#160;černošským rezervám.“</p>
			<p class="MLP-text para-style-override-1">„Vypravovalo se,“ prohodil Švejk, „že Rakousko má přece kolonie, někde na severu. Nějakou tu Zem císaře Františka Josefa…“</p>
			<p class="MLP-text para-style-override-1">„Nechte si to, hoši,“ řekl jeden voják z&#160;eskorty, „to je moc nevopatrný vypravovat dnes vo nějakej Zemi císaře Františka Josefa. Nejmenujte nikoho a&#160;uděláte lepší…“</p>
			<p class="MLP-text para-style-override-1">„Tak se podívejte na mapu,“ vpadl do toho jednoroční dobrovolník, „že opravdu je země našeho nejmilostivějšího mocnáře císaře Františka Josefa. Podle statistiky je tam samý led a&#160;vyváží se odtud na ledoborcích patřících pražským ledárnám. Tento ledový průmysl je i&#160;cizinci neobyčejně ceněn a&#160;vážen, poněvadž je to podnik výnosný, ale nebezpečný. Největší nebezpečí panuje při dopravě ledu ze Země císaře Františka Josefa přes polární kruh. Dovedete si to představit?“</p>
			<p class="MLP-text para-style-override-1">Voják z&#160;eskorty cosi nejasně zabručel a&#160;kaprál provázející eskortu přiblížil se a&#160;naslouchal dalšímu výkladu jednoročního dobrovolníka, který vážně pokračoval:</p>
			<p class="MLP-text para-style-override-1">„Tato jediná rakouská kolonie může ledem zásobit celou Evropu a&#160;jest znamenitým národohospodářským činitelem. Kolonizace pokračuje ovšem pomalu, poněvadž kolonisti dílem se nehlásí, dílem zmrznou. Nicméně úpravou klimatických poměrů, na které má velký zájem ministerstvo obchodu i&#160;zahraniční ministerstvo, je naděje, že budou náležitě využitkovány velké plochy ledovců. Zařízením několika hotelů přivábí se spousty turistů. Bude ovšem třeba vhodně upravit turistické stezky a&#160;cesty mezi ledovými kry a&#160;namalovat na ledovce turistické značky. Jedinou obtíží jsou Eskymáci, kteří znemožňují našim místním orgánům jich práci…</p>
			<p class="MLP-text para-style-override-1">Chlapi se nechtějí učit německy,“ pokračoval jednoroční dobrovolník, zatímco desátník se zájmem naslouchal. Byl to aktivní muž, v&#160;civilu býval čeledínem, byl pitomec a&#160;surovec, hltal všechno, o&#160;čem neměl zdání, a&#160;jeho ideálem bylo sloužit za supu.</p>
			<p class="MLP-text para-style-override-1">„Ministerstvo vyučování, pane kaprále, zbudovalo pro ně s&#160;velkým nákladem a&#160;oběťmi, kdy zmrzlo pět stavitelů…“</p>
			<p class="MLP-text para-style-override-1">„Zedníci se zachránili,“ přerušil ho Švejk, „poněvadž se vohřáli vod zapálený fajfky.“</p>
			<p class="MLP-text para-style-override-1">„Ne všichni,“ řekl jednoroční dobrovolník, „dvěma stala se nehoda, že zapomněli táhnout a&#160;dýmky jim uhasly, tak je museli v&#160;ledu zakopat.&#160;– Ale nakonec byla přece škola vystavena z&#160;ledových cihel a&#160;železobetonu, což drží velice dobře pohromadě, ale Eskymáci rozdělali oheň kolem dokola z&#160;rozebraného dříví obchodních lodí zamrzlých v&#160;ledu a&#160;docílili, co chtěli. Led, na kterém škola vystavěna, se roztál a&#160;celá škola i&#160;s&#160;řídícím učitelem a&#160;se zástupcem vlády, který měl být druhého dne přítomen slavnostnímu vysvěcení školy, propadla se do moře. Bylo jen slyšet, že zástupce vlády, když už byl po krk ve vodě, vykřikl: ‚Gott strafe England!‘ Teď tam asi pošlou vojsko, aby udělalo s&#160;Eskymáky pořádek. To se ví, že bude s&#160;nimi těžká vojna. Nejvíc budou našemu vojsku škodit ochočení ledoví medvědi.“</p>
			<p class="MLP-text para-style-override-1">„Ještě to by scházelo,“ moudře poznamenal desátník, „beztoho už je různejch válečnejch vynálezů. Kupříkladu vezmeme si gázmasky na votravování plynem. Natáhneš si to na hlavu a&#160;jseš votrávenej, jak nám vykládali v&#160;unteroffiziersschule.“</p>
			<p class="MLP-text para-style-override-1">„Voni vás jen tak strašejí,“ ozval se Švejk, „žádnej voják se nemá ničeho bát. I&#160;kdyby v&#160;boji padl do latríny, tak se jen voblíže a&#160;jde dál do gefechtu, a&#160;na votravný plyny je každej zvyklej z&#160;kasáren, když je čerstvej komisárek a&#160;hrách s&#160;kroupama. Ale teď prej vynašli Rusové něco proti šaržím…“</p>
			<p class="MLP-text para-style-override-1">„To budou asi zvláštní elektrické proudy,“ doplnil to jednoroční dobrovolník, „ty se sloučí s&#160;hvězdičkami na límci a&#160;ty vybuchnou, poněvadž jsou z&#160;celuloidu. To zas bude nová pohroma.“</p>
			<p class="MLP-text para-style-override-1">Ačkoliv byl desátník v&#160;civilu od volů, přece snad nakonec pochopil, že si z&#160;něho dělají legraci, a&#160;přešel od nich v&#160;čelo patroly.</p>
			<p class="MLP-text para-style-override-1">Blížili se ostatně k&#160;nádraží, kde se loučili Budějovičáci se svým regimentem. Nemělo to oficielního rázu, ale náměstí před nádražím bylo naplněno obecenstvem, které očekávalo vojsko.</p>
			<p class="MLP-text para-style-override-1">Zájem Švejkův soustředil se na špalír obecenstva. A&#160;jak tomu vždy bývá, i&#160;teď se stalo, že hodní vojáci šli vzadu a&#160;ti pod bajonetem první. Hodní vojáci budou později namačkáni do dobytčáků, a&#160;Švejk s&#160;jednoročákem do zvláštního arestantského vozu, který byl vždy připjat k&#160;vojenským vlakům hned za štábní vagóny. V&#160;takovém arestantském voze je místa habaděj.</p>
			<p class="MLP-text para-style-override-1">Švejk nemohl se udržet, aby nevykřikl do špalíru „Nazdar!“ a&#160;nezamával čepicí. Působilo to tak sugestivně, že zástup to hlučně opakoval a&#160;„Nazdar“ šířilo se dál a&#160;zaburácelo před nádražím, kde daleko odtud se začalo říkat: „Už jdou.“</p>
			<p class="MLP-text para-style-override-1">Desátník z&#160;eskorty byl celý nešťastný a&#160;zařval na Švejka, aby držel hubu. Ale volání šířilo se jako lavina. Četníci zatlačovali špalír a&#160;razili cestu eskortě, a&#160;davy dál řvaly „Nazdar!“ a&#160;mávaly čepicemi a&#160;klobouky.</p>
			<p class="MLP-text para-style-override-1">Byla to pořádná manifestace. Z&#160;hotelu naproti nádraží z&#160;oken mávaly nějaké dámy kapesníky a&#160;křičely „Heil!“ Do „nazdar“ mísilo se „heil“ i&#160;ze špalíru a&#160;nějakému nadšenci, který použil té příležitosti, aby vykřikl „Nieder mit den Serben“, podrazili nohy a&#160;trochu po něm šlapali v&#160;umělé tlačenici. A&#160;jako elektrická jiskra dál se neslo: „Už jdou!“</p>
			<p class="MLP-text para-style-override-1">A&#160;šli, přičemž pod bajonety přívětivě kýval Švejk rukou zástupům a&#160;jednoroční dobrovolník vážně salutoval.</p>
			<p class="MLP-text para-style-override-1">Tak vešli na nádraží a&#160;šli k&#160;určenému vojenskému vlaku, když málem by byla ostrostřelecká kapela, jejíž kapelník byl vážně popleten nečekanou manifestací, spustila „Zachovej nám, Hospodine“. Naštěstí v&#160;pravé chvíli objevil se v&#160;černém tvrdém klobouku vrchní polní kurát páter Lacina od 7.&#160;jízdecké divize a&#160;počal dělat pořádek.</p>
			<p class="MLP-text para-style-override-1">Jeho historie byla prostinká. Přijel včera do Budějovic, on, postrach všech důstojnických mináží, nenažrané chlapisko, nedožera, a&#160;jakoby náhodou zúčastnil se malého banketu důstojníků odjíždějícího regimentu. Jedl, pil za deset a&#160;ve víceméně nestřízlivém stavu chodil do důstojnické mináže loudit na kuchařích nějaké zbytky. Pohlcoval mísy s&#160;omáčkami a&#160;knedlíky, rval jako kočkovitá šelma maso od kostí a&#160;dostal se v&#160;kuchyni nakonec na rum, kterého když se nalokal, až krkal, vrátil se k&#160;večírku na rozloučenou, kde se proslavil novým chlastem. Měl v&#160;tom bohaté zkušenosti a&#160;u&#160;7.&#160;jízdecké divize dopláceli vždy důstojníci na něho. Ráno dostal nápad, že musí dělat pořádek při odjezdu prvních ešalonů regimentu, a&#160;proto se potloukal po celé délce špalíru, účinkoval na nádraží tak, že důstojníci řídící dopravu pluku uzavřeli se před ním v&#160;kanceláři přednosty stanice.</p>
			<p class="MLP-text para-style-override-1">Objevil se proto opět před nádražím v&#160;pravý čas, aby strhl taktovku kapelníka ostrostřelců, který už chtěl dirigovat „Zachovej nám, Hospodine“.</p>
			<p class="MLP-text para-style-override-1">„Halt,“ řekl, „ještě ne, až dám znamení. Teď rút a&#160;já zas přijdu.“ Odešel do nádraží a&#160;pustil se za eskortou, kterou zastavil svým křikem: „Halt!“</p>
			<p class="MLP-text para-style-override-1">„Kampak?“ otázal se přísně desátníka, který nevěděl si rady v&#160;nové situaci.</p>
			<p class="MLP-text para-style-override-1">Místo něho odpověděl dobrácky Švejk:</p>
			<p class="MLP-text para-style-override-1">„Do Brucku nás vezou, jestli chtějí, pane obrfeldkurát, můžou ject s&#160;námi.“</p>
			<p class="MLP-text para-style-override-1">„A&#160;to taky pojedu,“ prohlásil páter Lacina, a&#160;otáčeje se po eskortě, dodal: „Kdo říká, že nemůžu ject? Vorwärts! Marsch!“</p>
			<p class="MLP-text para-style-override-1">Když se vrchní polní kurát ocitl v&#160;arestantském vagóně, položil se na lavici a&#160;dobrosrdečný Švejk svlékl si plášť a&#160;položil ho páterovi Lacinovi pod hlavu, k&#160;čemuž k&#160;uděšenému desátníkovi poznamenal tiše jednoroční dobrovolník: „Obrfeldkuráty ošetřovati.“</p>
			<p class="MLP-text para-style-override-1">Páter Lacina, pohodlně natažen na lavici, počal vykládat:</p>
			<p class="MLP-text para-style-override-1">„Ragú s&#160;hříbkami, pánové, je tím lepší, čím je víc hříbků, ale hříbky se musí napřed smažit na cibulce a&#160;pak se teprve přidá bobkový list a&#160;cibule…“</p>
			<p class="MLP-text para-style-override-1">„Cibuli už jste ráčil dát předem,“ ozval se jednoroční dobrovolník, provázen zoufalým pohledem desátníka, který viděl v&#160;páterovi Lacinovi opilého sice, ale přece jen svého představeného.</p>
			<p class="MLP-text para-style-override-1">Situace desátníka byla opravdu zoufalá.</p>
			<p class="MLP-text para-style-override-1">„Ano,“ podotkl Švejk, „pan obrfeldkurát má ouplnou pravdu. Čím víc cibule, tím lepší. V&#160;Pakoměřicích bejval sládek a&#160;ten dával i&#160;do piva cibuli, poněvadž prej cibule táhne žízeň. Cibule je vůbec náramně prospěšná věc. Pečená cibule se dává i&#160;na nežidy…“</p>
			<p class="MLP-text para-style-override-1">Páter Lacina zatím na lavici mluvil polohlasně, jako ve snění:</p>
			<p class="MLP-text para-style-override-1">„Všechno záleží na koření, jaké koření se do toho dá a&#160;v&#160;jakém množství. Nic se nesmí přepepřit, přepaprikovat…“</p>
			<p class="MLP-text para-style-override-1">Mluvil čím dál pomaleji a&#160;tišeji:</p>
			<p class="MLP-text para-style-override-1">„Pře-hře-bíč-kovat, pře-citró-novat, pře-novo-oko-řenit, pře-mušká…“</p>
			<p class="MLP-text para-style-override-1">Nedopověděl a&#160;usnul, hvízdaje chvílemi nosem, když občas přestal chrápat.</p>
			<p class="MLP-text para-style-override-1">Desátník se strnule na něho díval, zatímco mužové z&#160;eskorty se tiše smáli na svých lavicích.</p>
			<p class="MLP-text para-style-override-1">„Ten se tak brzo neprobudí,“ prohodil Švejk za chvíli, „je ouplně vožralej.</p>
			<p class="MLP-text para-style-override-1">To je jedno,“ pokračoval Švejk, když mu dával desátník úzkostlivě znamení, aby mlčel, „na tom se nedá nic změnit, je vožralej, jak zákon káže. Von je v&#160;rangu hejtmana. Každej z&#160;těch feldkurátů, nižší nebo vyšší, už má takový nadání od boha, že se zežere při každý příležitosti pod vobraz boží. Já jsem sloužil u&#160;feldkuráta Katze a&#160;ten by byl propil nos mezi očima. Tohle, co vyvádí tenhle, to ještě nic není proti tomu, co vyváděl ten. Propili jsme spolu monstranci a&#160;byli bychom snad propili i&#160;samýho pánaboha, kdyby byl nám někdo něco na něho půjčil.“</p>
			<p class="MLP-text para-style-override-1">Švejk přistoupil k&#160;páteru Lacinovi, obrátil ho ke stěně a&#160;znalecky řekl:</p>
			<p class="MLP-text para-style-override-1">„Ten bude chrnět až do Brucku,“ a&#160;vrátil se na své místo, provázen zoufalým pohledem nešťastného desátníka, který poznamenal:</p>
			<p class="MLP-text para-style-override-1">„Abych to šel snad oznámit.“</p>
			<p class="MLP-text para-style-override-1">„To si dejte zajít,“ řekl jednoroční dobrovolník, „vy jste eskortenkomandant. Vy se nesmíte od nás vzdálit. A&#160;také podle předpisu nesmíte nikoho z&#160;provázející stráže pustit ven, aby to šel oznámit, dokud nebudete míti náhradníka. Jak vidíte, to je tvrdý oříšek. Abyste pak střelbou dal znamení, aby sem někdo přišel, to také nejde. Zde se nic neděje. Na druhé straně zas je předpis, že kromě arestantů a&#160;provázející jich eskorty nesmí v&#160;arestantském vagóně být cizí osoba. Nezaměstnaným vstup přísně zapovězen. Abyste pak chtěl smazat stopy svého přestupku a&#160;vrchního feldkuráta při jízdě vlakem chtěl shodit z&#160;vlaku nenápadným způsobem, to také nejde, poněvadž jsou zde svědci, kteří viděli, že jste ho pouštěl do vagónu, kam nepatří. Je to, pane kaprál, jistá degradace.“</p>
			<p class="MLP-text para-style-override-1">Desátník rozpačitě se ozval, že do vagónu vrchního polního kněze nepouštěl, že se on sám k&#160;nim přidal a&#160;že je to přece jeho představený.</p>
			<p class="MLP-text para-style-override-1">„Zde jste představeným jedině vy,“ důrazně tvrdil jednoroční dobrovolník, jehož slova doplnil Švejk:</p>
			<p class="MLP-text para-style-override-1">„I&#160;kdyby se k&#160;nám chtěl přidat císař pán, tak jste to nesměl dovolit. To je jako na vartě, když přijde k&#160;takovému rekrutovi inspekční oficír a&#160;požádá ho, aby mu došel pro cigarety, a&#160;ten se ho ještě zeptá, jakej druh mu má přinést. Na takový věci je festunk.“</p>
			<p class="MLP-text para-style-override-1">Desátník nesměle namítl, že Švejk přece první řekl obrfeldkurátovi, že může ject s&#160;nimi.</p>
			<p class="MLP-text para-style-override-1">„Já si to můžu, pane kaprál, dovolit,“ odpověděl Švejk, „poněvadž jsem blbej, ale od vás by to žádnej nečekal.“</p>
			<p class="MLP-text para-style-override-1">„Sloužíte už dlouho aktivně?“ otázal se desátníka jako mimochodem jednoroční dobrovolník.</p>
			<p class="MLP-text para-style-override-1">„Třetí rok. Nyní mám být povýšenej na cuksfíru.“</p>
			<p class="MLP-text para-style-override-1">„Tak nad tím udělejte křížek,“ cynicky řekl jednoroční dobro­volník, „jak vám říkám, z&#160;toho kouká degradace.“</p>
			<p class="MLP-text para-style-override-1">„Vono je to úplně jedno,“ ozval se Švejk, „padnout jako šarže nebo jako sprostej voják&#160;– ale pravda, degradovaný prej strkají do první řady.“</p>
			<p class="MLP-text para-style-override-1">Vrchní polní kurát sebou pohnul.</p>
			<p class="MLP-text para-style-override-1">„Chrní,“ prohlásil Švejk, když zjistil, že je s&#160;ním všechno v&#160;náležitém pořádku, „teď se mu asi zdá o&#160;nějaké žranici. Jenom se bojím, aby se nám zde nevydělal. Můj feldkurát Katz, ten když se vožral, tak se ve spaní necítil. Jednou vám…“</p>
			<p class="MLP-text para-style-override-1">A&#160;Švejk počal vypravovat své zkušenosti s&#160;polním kurátem Otto Katzem tak podrobně a&#160;zajímavě, že ani nepozorovali, že se vlak hnul.</p>
			<p class="MLP-text para-style-override-1">Teprve řev z&#160;vagónů vzadu přerušil vypravování Švejkovo. Dva­náctá kumpanie, kde byli samí Němci od Krumlovska a&#160;Kašperských Hor, hulákala:</p>
			<p class="MLP-verse--I---12-12 para-style-override-1">„Wann ich kumm, wann ich kumm,<br/>wann ich wieda, wieda kumm.“</p>
			<p class="MLP-text para-style-override-1">A&#160;z&#160;jiného vagónu nějaký zoufalec řval ke vzdalujícím se Budě­jovicům:</p>
			<p class="MLP-verse--I---12-12 para-style-override-1">„Und du, mein Schatz,<br/>bleibst hier.<br/>Holarjó, holarjó, holo!“</p>
			<p class="MLP-text para-style-override-1">Bylo to takové hrozné jódlování a&#160;ječení, že ho museli kamarádi odtáhnout od otevřených dveří dobytčího vozu.</p>
			<p class="MLP-text para-style-override-1">„To se divím,“ řekl jednoroční dobrovolník k&#160;desátníkovi, „že u&#160;nás se ještě neobjevila inspekce. Podle předpisu měl jste nás hlásit u&#160;komandanta vlaku hned na nádraží a&#160;nezabývat se nějakým opilým vrchním polním kurátem.“</p>
			<p class="MLP-text para-style-override-1">Nešťastný desátník mlčel tvrdošíjně a&#160;zarputile se díval na dozadu ubíhající telegrafní sloupy.</p>
			<p class="MLP-text para-style-override-1">„Když si pomyslím, že nejsme hlášeni u&#160;nikoho,“ pokračoval jizlivý jednoroční dobrovolník, „a&#160;že na nejbližší stanici k&#160;nám jistě vleze komandant vlaku, tu se ve mně vzepře vojenská krev. Vždyť my jsme jako…“</p>
			<p class="MLP-text para-style-override-1">„… cikáni,“ vpadl do toho Švejk, „nebo vandráci. Mně to připadá, jako bychom se báli božího světla a&#160;nesměli se nikde hlásit, aby nás nezavřeli.“</p>
			<p class="MLP-text para-style-override-1">„Kromě toho,“ řekl jednoroční dobrovolník, „na základě nařízení ze dne 21.&#160;listopadu 1879 při dopravě vojenských arestantů vlaky je třeba zachovávati tyto předpisy: Za prvé: Arestantský vagón musí být opatřen mřížemi. To je jasné nad slunce a&#160;zde též provedeno dle předpisu. Nalézáme se za dokonalými mřížemi. To by bylo tedy v&#160;pořádku. Za druhé: V&#160;doplnění c.&#160;k. nařízení ze dne 21.&#160;listopadu 1879 má se nacházeti v&#160;každém arestantském vagóně záchod. Není-li takového, má být opatřen vagón krytou nádobou na vykonávání velké i&#160;malé tělesné potřeby arestantů i&#160;provázející stráže. Zde vlastně u&#160;nás se nemůže mluvit o&#160;arestantském vagóně, kde by mohl být záchod. Nalézáme se prostě v&#160;jednom přepaženém kupé, izolováni od celého světa. A&#160;také zde není oné nádoby…“</p>
			<p class="MLP-text para-style-override-1">„Můžete to udělat z&#160;okna,“ prohodil pln zoufalství desátník.</p>
			<p class="MLP-text para-style-override-1">„Zapomínáte,“ řekl Švejk, „že žádnej arestant nesmí k&#160;voknu.“</p>
			<p class="MLP-text para-style-override-1">„Potom za třetí,“ pokračoval jednoroční dobrovolník, „má být opatřena nádoba s&#160;pitnou vodou. O&#160;to jste se také nepostaral. Á propos! Víte, v&#160;které stanici bude se rozdávat menáž? Nevíte? To jsem věděl, že jste se neinformoval…“</p>
			<p class="MLP-text para-style-override-1">„Tak vidíte, pane kaprál,“ poznamenal Švejk, „že to není žádná legrace vozit arestanty. Vo nás se musí pečovat. My nejsme žádný vobyčejný vojáci, který se musejí sami vo sebe starat. Nám se musí všechno přinést až pod nos, poněvadž jsou na to nařízení a&#160;paragrafy, kterejch se musí každej držet, poněvadž by to nebyl žádnej pořádek. ‚Zavřenej člověk je jako dítě v&#160;peřince,‘ říkával jeden známej syčák, ‚ten se musí vopatrovat, aby se nenastudil, aby se nerozčílil, aby byl spokojenej se svým osudem, že se mu chudáčkovi neubližuje.‘</p>
			<p class="MLP-text para-style-override-1">Vostatně,“ řekl po chvíli Švejk, dívaje se přátelsky na desátníka, „až bude jedenáct, tak mně laskavě řekněte.“</p>
			<p class="MLP-text para-style-override-1">Desátník se tázavě podíval na Švejka.</p>
			<p class="MLP-text para-style-override-1">„Vy jste se mě, pane kaprál, patrně chtěl zeptat, proč mně máte říct, až bude jedenáct. Vod jedenácti hodin patřím do dobytčího vagónu, pane kaprál,“ důrazně řekl Švejk a&#160;pokračoval slavnostním hlasem: „Byl jsem odsouzen na tři dny u&#160;regimentsraportu. V&#160;jedenáct hodin jsem nastoupil svůj trest a&#160;dneska v&#160;jedenáct hodin musím bejt propuštěnej. Vod jedenácti hodin nemám tady co dělat. Žádnej voják nesmí bejt dýl zavřenej, než mu patří, poněvadž na vojně se musí zachovávat disciplína a&#160;pořádek, pane kaprál.“</p>
			<p class="MLP-text para-style-override-1">Zoufalý desátník po této ráně se dlouho nemohl vzpamatovat, až konečně namítl, že nedostal žádných papírů.</p>
			<p class="MLP-text para-style-override-1">„Milý pane kaprále,“ ozval se jednoroční dobrovolník, „papíry nejdou samy k&#160;veliteli eskorty. Když hora nejde k&#160;Mahomedovi, musí jít velitel eskorty sám pro papíry. Vy jste se nyní ocitl před novou situací. Rozhodně nesmíte zadržovat nikoho, který má vyjít na svobodu. Na druhé straně nesmí nikdo opustit podle platných předpisů arestantský vagón. Opravdu nevím, jak se dostanete z&#160;této prožluklé situace. Čím dál je to horší. Teď je půl jedenácté.“ Jednoroční dobrovolník zastrčil kapesní hodinky: „Jsem velice zvědav, pane kaprále, co budete dělat za půl hodiny.“</p>
			<p class="MLP-text para-style-override-1">„Za půl hodiny patřím do dobytčího vagónu,“ opakoval snivě Švejk, načež desátník úplně popletený a&#160;zničený obrátil se k&#160;němu:</p>
			<p class="MLP-text para-style-override-1">„Jestli vám to nebude nevhod, já myslím, že je to zde mnohem pohodlnější než v&#160;dobytčáku. Já myslím…“</p>
			<p class="MLP-text para-style-override-1">Byl přerušen výkřikem ze spaní vrchního polního kuráta:</p>
			<p class="MLP-text para-style-override-1">„Více omáčky!“</p>
			<p class="MLP-text para-style-override-1">„Spi, spi,“ řekl dobrácky Švejk, podkládaje mu pod hlavu cíp pláště, který padal z&#160;lavice, „ať se ti zdá zas pěkně dál o&#160;žrádle.“</p>
			<p class="MLP-text para-style-override-1">A&#160;jednoroční dobrovolník počal zpívat:</p>
			<p class="MLP-verse--I---12-12 para-style-override-1">„Spi, děťátko, spi, zavři očka svý,<br/>pánbůh bude s&#160;tebou spáti,<br/>andělíček kolíbati, spi, děťátko, spi.“</p>
			<p class="MLP-text para-style-override-1">Zoufalý desátník nereagoval již na nic. Díval se tupě do kraje a&#160;dal plný průběh naprosté dezorganizaci v&#160;arestantském kupé.</p>
			<p class="MLP-text para-style-override-1">U&#160;pažení hráli vojáci z&#160;eskorty maso a&#160;na zadní tváře dopadaly svižné a&#160;poctivé rány. Když se tím směrem ohlédl, dívala se právě na něho vyzývavě zadnice jednoho pěšáka. Desátník si vzdychl a&#160;odvrátil se opět k&#160;oknu.</p>
			<p class="MLP-text para-style-override-1">Jednoroční dobrovolník chvíli o&#160;něčem přemýšlel a&#160;pak se obrátil na zdrceného desátníka:</p>
			<p class="MLP-text para-style-override-1">„Jestlipak znáte časopis <span class="char-style-override-2">Svět zvířat</span>?“</p>
			<p class="MLP-text para-style-override-1">„Ten časopis,“ odpověděl desátník se zřejmým výrazem radosti, že hovor převádí se na jiné pole, „odbíral hospodský u&#160;nás ve vsi, poněvadž měl děsně rád sánské kozy a&#160;všechny mu chcíply. Proto žádal v&#160;tom časopise o&#160;radu.“</p>
			<p class="MLP-text para-style-override-1">„Milý kamaráde,“ řekl jednoroční dobrovolník, „můj rozhovor, který bude nyní následovat, dokáže vám neobyčejně jasně, že chyb není nikdo ušetřen! Jsem přesvědčen, pánové, že vy tam vzadu přestanete hrát maso, neboť to, co vám nyní povím, bude velice zajímavé už tím, že mnohým odborným výrazům neporozumíte. Budu vám vypravovat povídku o&#160;<span class="char-style-override-2">Světě zvířat</span>, abychom zapomněli na naše dnešní válečné trampoty:</p>
			<p class="MLP-text para-style-override-1">Jak jsem se vlastně stal kdysi redaktorem <span class="char-style-override-2">Světa zvířat</span>, onoho velice zajímavého časopisu, bylo pro mne nějaký čas hádankou dosti složitou do té doby, kdy jsem sám přišel k&#160;tomu názoru, že jsem to mohl provést jen ve stavu naprosto nepříčetném, ve kterém jsem byl sveden přátelskou láskou ku starému kamarádovi Hájkovi, který redigoval do té doby poctivě časopis, ale zamiloval se přitom do dcerušky majitele časopisu pana Fuchse, který ho vyhnal na hodinu pod tou podmínkou, že mu zaopatří redaktora pořádného.</p>
			<p class="MLP-text para-style-override-1">Jak vidíte, byly tenkrát podivuhodné námezdní poměry.</p>
			<p class="MLP-text para-style-override-1">Majitel listu, když jsem mu byl představen svým kamarádem Hájkem, přijal mne velice vlídně a&#160;otázal se mne, zdali mám vůbec nějaké ponětí o&#160;zvířatech, a&#160;byl velice spokojen mou odpovědí, že jsem si vždy velice zvířat vážil a&#160;viděl v&#160;nich přechod ke člověku a&#160;že zejména ze stanoviska ochrany zvířat respektoval jsem vždy jejich tužby a&#160;přání. Každé zvíře si nic jiného nepřeje, než aby bylo před tím, než je snědeno, usmrceno pokud možno bezbolestně.</p>
			<p class="MLP-text para-style-override-1">Kapr od samého svého narození chová utkvělou představu, že není hezké od kuchařky, když mu párá břicho zaživa, a&#160;zvyk stínání kohouta že je náběhem spolku pro ochranu zvířat nepodřezávat drůbež rukou neumělou.</p>
			<p class="MLP-text para-style-override-1">Zkroucené postavy smažených mřínků svědčí o&#160;tom, že umírajíce protestují proti tomu, aby byli v&#160;Podole smaženi zaživa na margarínu. Hnát krocana…</p>
			<p class="MLP-text para-style-override-1">Vtom mne přerušil a&#160;optal se, zdali znám drůbežnictví: psy, králíky, včelařství, rozmanitosti ze světa zvířat, vystřihovat z&#160;cizích žurnálů obrázky k&#160;reprodukci, překládat z&#160;cizozemských žurnálů odborné články o&#160;zvířatech, umím-li listovat v&#160;Brehmovi a&#160;mohl-li bych s&#160;ním psát úvodníky ze života zvířat se zabarvením katolických svátků, změny ročních počasí, dostih, honů, výchovy policejních psů, národních i&#160;církevních svátků, zkrátka mít situační novinářský přehled a&#160;využitkovat ho v&#160;krátkém obsažném úvodníčku.</p>
			<p class="MLP-text para-style-override-1">Prohlásil jsem, že jsem již velice mnoho přemýšlel o&#160;správném vedení takovéhoto časopisu, jako je <span class="char-style-override-2">Svět zvířat</span>, a&#160;že všechny ty rubriky a&#160;body dovedu plně reprezentovat, ovládaje zmíněné náměty. Mou snahou však že bude vyšinout časopis na nezvyklou výši. Reorganizovat obsahově i&#160;věcně.</p>
			<p class="MLP-text para-style-override-1">Zavésti nové rubriky, například ‚Veselý koutek zvířat,‘ ‚Zvířata o&#160;zvířatech‘, všímaje si přitom bedlivě politické situace.</p>
			<p class="MLP-text para-style-override-1">Poskytnout čtenářům překvapení za překvapením, aby se od zvířete ku zvířeti nemohli vzpamatovat. Rubrika ‚Ze dne zvířat‘ že se musí střídat s&#160;‚Novým programem řešení otázky domácího skotu‘ a&#160;‚Hnutím mezi dobytkem‘.</p>
			<p class="MLP-text para-style-override-1">Opět mne přerušil a&#160;řekl, že mu to úplně stačí, a&#160;jestli jen polovičku toho podaří se mně splnit, že mně daruje párek trpasličích wyandotek z&#160;poslední berlínské výstavy drůbeže, které obdržely první cenu a&#160;majitel zlatou medaili za výborné spáření.</p>
			<p class="MLP-text para-style-override-1">Mohu říci, že jsem se vynasnažil a&#160;svůj vládní program v&#160;časopise dodržoval, pokud mé schopnosti stačily, ba dokonce přišel jsem k&#160;objevu, že mé články převyšují mé schopnosti.</p>
			<p class="MLP-text para-style-override-1">Chtěje obecenstvu poskytnouti něco úplně nového, vymýšlel jsem si zvířata.</p>
			<p class="MLP-text para-style-override-1">Vycházel jsem z&#160;toho principu, že například slon, tygr, lev, opice, krtek, kůň, čuně atd. jsou dávno již každému čtenáři <span class="char-style-override-2">Světa zvířat</span> úplně známými tvory. Že třeba čtenáře rozrušit něčím novým. Novými objevy, a&#160;proto jsem to zkusil s&#160;velrybou sírobřichou. Tento nový druh mé velryby byl velikosti tresky a&#160;opatřen měchýřem naplněným mravenčí kyselinou, a&#160;zvláštní kloakou, kterou má velryba sírobřichá s&#160;výbuchy vypouštěla na malé rybky, které chtěla pozřít, omamnou jedovatou kyselinu, které později dal anglický učenec… teď se již nepamatuji, jak jsem ho nazval, pojmenování kyseliny velrybí. Velrybí tuk byl již všem známý, ale nová kyselina vzbudila pozornost několika čtenářů, kteří se ptali na firmu vyrábějící tuto kyselinu.</p>
			<p class="MLP-text para-style-override-1">Mohu vás ubezpečit, že jsou vůbec čtenáři <span class="char-style-override-2">Světa zvířat</span> velice zvědaví.</p>
			<p class="MLP-text para-style-override-1">Krátce za sebou objevil jsem po velrybě sírobřiché celou řadu jiných zvířat. Jmenuji mezi nimi blahníka prohnaného, savce z&#160;rodu klokanů, vola jedlého, pratypa to krávy, nálevníka sépiového, kterého jsem označil za druh potkana.</p>
			<p class="MLP-text para-style-override-1">Přibývala mně nová zvířata každým dnem. Sám byl jsem velice překvapen mými úspěchy v&#160;těchto oborech. Nikdy jsem si nepomyslil, že je třeba zvířenu tak silně doplnit a&#160;že Brehm tolik zvířat mohl vynechat ve svém spise <span class="char-style-override-2">Život zvířat</span>. Věděl Brehm a&#160;všichni ti, kteří šli po něm, o&#160;mém netopýrovi z&#160;ostrova Islandu, ‚netopýru vzdáleném‘, o&#160;mé kočce domácí z&#160;vrcholku hory Kilimandžáro pod názvem ‚pačucha jelení dráždivá‘?</p>
			<p class="MLP-text para-style-override-1">Měli do té doby přírodozpytci zdání o&#160;nějaké bleše inženýra Khúna, kterou jsem našel v&#160;jantaru a&#160;která byla úplně slepá, poněvadž žila na podzemním prahistorickém krtkovi, který také byl slepý, poněvadž jeho prababička se spářila, jak jsem psal, s&#160;podzemním slepým macarátem jeskynním z&#160;Postojenské jeskyně, která v&#160;té době zasahovala až na nynější Baltický oceán?</p>
			<p class="MLP-text para-style-override-1">Z&#160;této nepatrné události vyvinula se veliká polemika mezi <span class="char-style-override-2">Časem</span> a&#160;<span class="char-style-override-2">Čechem</span>, poněvadž <span class="char-style-override-2">Čech</span> v&#160;rozmanitostech ve svém fejetonu, cituje článek o&#160;bleše mnou objevené, prohlásil: ‚Co Bůh činí, dobře činí.‘ <span class="char-style-override-2">Čas</span> přirozeně čistě realisticky rozbil celou mou blechu i&#160;s&#160;velebným <span class="char-style-override-2">Čechem</span>, a&#160;od té doby zdálo se, že mne opouští šťastná hvězda vynálezcova a&#160;objevitele nových stvoření. Abonenti <span class="char-style-override-2">Světa zvířat</span> začali se znepokojovat.</p>
			<p class="MLP-text para-style-override-1">Původ k&#160;tomu daly mé různé drobné zprávy o&#160;včelařství, drůbežnictví, kde jsem rozvinul své nové teorie, které způsobily pravé zděšení, poněvadž po mých jednoduchých radách ranila známého včelaře pana Pazourka mrtvice a&#160;vyhynulo včelaření na Šumavě i&#160;v&#160;Podkrkonoší. Na drůbež přišel mor a&#160;zkrátka chcípalo to všechno. Abonenti psali výhružné dopisy a&#160;odmítali časopis.</p>
			<p class="MLP-text para-style-override-1">Vrhl jsem se na ptáky žijící na svobodě a&#160;ještě dnes se pamatuji na svou aféru s&#160;redaktorem <span class="char-style-override-2">Selského obzoru</span>, klerikálním poslancem ředitelem Jos.&#160;M.&#160;Kadlčákem!</p>
			<p class="MLP-text para-style-override-1">Vystřihl jsem z&#160;anglického časopisu <span class="char-style-override-2">Country Life</span> obrázek nějakého ptáčka, který seděl na ořechu. Dal jsem mu název ořešník, stejně jako bych se nijak logicky nerozpakoval napsat, že pták sedící na jalovci je jalovník, případně jalovice.</p>
			<p class="MLP-text para-style-override-1">I&#160;co se nestalo. Na obyčejném korespondenčním lístku napadl mne pan Kadlčák, že prý je to sojka a&#160;žádný ořešník a&#160;že prý je to překlad Eichelhäher.</p>
			<p class="MLP-text para-style-override-1">Poslal jsem dopis, ve kterém jsem celou svou teorii vyložil o&#160;ořešníku, proplétaje dopis četnými nadávkami a&#160;vymyšlenými citáty z&#160;Brehma.</p>
			<p class="MLP-text para-style-override-1">Poslanec Kadlčák odpověděl v&#160;<span class="char-style-override-2">Selském obzoru</span> úvodním článkem.</p>
			<p class="MLP-text para-style-override-1"><span>Můj šéf, pan Fuchs, seděl jako vždy v&#160;kavárně a&#160;četl krajinské noviny, poněvadž poslední dobou náramně často hledal zmínky o&#160;mých poutavých článcích ve </span><span class="char-style-override-2">Světě zvířat</span><span>, a&#160;když jsem přišel, ukázal na ležící na stole </span><span class="char-style-override-2">Selský obzor</span><span> a&#160;řekl tiše, dívaje se na mne svýma smutnýma očima, který výraz měly jeho oči stále poslední dobou.</span></p>
			<p class="MLP-text--0-12 para-style-override-1">Četl jsem hlasitě před celou kavárenskou publikou:</p>
			<p class="MLP-dopis-bez1radku para-style-override-1">‚Ctěná redakce!</p>
			<p class="MLP-dopis-bez1radku para-style-override-1">Upozornil jsem, že váš časopis zavádí názvosloví nezvyklé a&#160;neodůvodněné, že příliš málo dbá čistoty jazyka českého, vymýšlí si různá zvířata. Uvedl jsem doklad, že místo všeobecně užívaného starodávného názvu sojka zavádí váš redaktor žaludník, což má podklad v&#160;překladě německého názvu Eichelhäher&#160;– sojka.‘</p>
			<p class="MLP-text--12-0 para-style-override-1">‚Sojka,‘ opakoval po mně zoufale majitel časopisu.</p>
			<p class="MLP-text--0-12 para-style-override-1">Četl jsem klidně dál:</p>
			<p class="MLP-dopis para-style-override-1">‚Nato jsem od vašeho redaktora <span class="char-style-override-2">Světa zvířat</span> obdržel dopis nesmírně hrubého, osobního a&#160;neumaleného rázu, kde jsem byl nazván trestuhodně ignorantským hovadem, což zasluhuje pokárání důrazného. Tak se neodpovídá na věcné vědecké výtky mezi slušnými lidmi. Rád bych věděl, kdo je z&#160;nás obou větší hovado. Snad, pravda, neměl jsem činiti výtky dopisnicí a&#160;dopsati listem, ale pro nával práce nevšiml jsem si té malichernosti, ale nyní po sprostém výpadu vašeho redaktora <span class="char-style-override-2">Svět zvířat</span> vedu na veřejný pranýř.</p>
			<p class="MLP-dopis para-style-override-1">Váš pan redaktor se náramně mýlí, domnívaje se, že jsem nedoučené hovado, které nemá ani ponětí, jak se ten který pták jmenuje. Zabývám se ornitologií po léta, a&#160;nikoliv z&#160;knih, nýbrž studiemi v&#160;přírodě, maje v&#160;klecích víc ptáků, než viděl váš redaktor ve svém životě, zejména člověk uzavřený v&#160;pražských kořalnách a&#160;hospodách.</p>
			<p class="MLP-dopis para-style-override-1">Než to jsou věci vedlejší, ač by zajisté nebylo na škodu, kdyby se váš redaktor <span class="char-style-override-2">Světa zvířat</span> dříve přesvědčil, komu vytýká hovadinu, nežli nájezd vyjde z&#160;pera, třeba je určen na Moravu do Frýdlandu u&#160;Místku, kde byl do tohoto článku též odbírán váš časopis.</p>
			<p class="MLP-dopis para-style-override-1">Nejde ostatně o&#160;osobní polemiku bláznivého chlapa, nýbrž o&#160;věc, a&#160;proto opakuji znova, že vymýšlet si z&#160;překladů názvy jest nepřípustné, když máme všeobecně známý domácí název sojka.‘</p>
			<p class="MLP-text--12-0 para-style-override-1">‚Ano, sojka,‘ ještě zoufalejším hlasem pronesl můj šéf.</p>
			<p class="MLP-text--0-12 para-style-override-1">Čtu spokojeně dál, nedaje se přerušovat.</p>
			<p class="MLP-dopis para-style-override-1">‚Je to darebáctví, když se to děje od neodborníků a&#160;surovců. Kdo kdy říkal sojce ořešník? V&#160;díle Naši ptáci na str.&#160;148 jest latinský název: Garrulus glandarius B.&#160;A., je ten můj pták&#160;– sojka.</p>
			<p class="MLP-dopis para-style-override-1">Redaktor vašeho listu zajisté uzná, že znám lépe svého ptáka, než ho může znát neodborník. Ořešník se nazývá podle dr.&#160;Bayera Mucifraga carycatectes B., a&#160;to <span class="MLP-znak-kurziva-11b">B</span> neznamená, jak mně psal váš redaktor, že je to začáteční písmeno slova blb. Čeští ptakopisci znají vůbec jenom sojku obecnou, nikoliv vašeho žaludníka, kterého vynašel právě ten pán, na kterého patří začáteční písmeno <span class="MLP-znak-kurziva-11b">B</span> podle jeho teorie. To jest neurvalý osobní nájezd, který na věci nic nezmění.</p>
			<p class="MLP-dopis para-style-override-1">Sojka zůstane sojkou, i&#160;kdyby se redaktor <span class="char-style-override-2">Světa zvířat</span> z&#160;toho podě…l, a&#160;zůstane to jen dokladem, jak lehkomyslně a&#160;nevěcně se leckdys píše, byť by se i&#160;on dovolával Brehma nápadně neurvale. Ten sprosťák píše, že sojka patří podle Brehma do čeledi krokodýlovitých, str.&#160;452, kde se mluví o&#160;ťuhýku čili strakoši obecném (Lanius minor L.). Pak se tento ignorant, smím-li to jeho jméno zdrobnit, dovolává opět Brehma, že sojka patří do čeledi patnácté, a&#160;Brehm havranovité počítá do čeledi sedmnácté, k&#160;nimž druží se havrani, rod kavek, a&#160;jest tak sprostý, že i&#160;mne nazval kavkou (Colaeus) a&#160;rodem strak, vran modrých, podčeledí blbounů nejapných, ačkoliv na téže stránce jedná se o&#160;sojkách hájních a&#160;strakách pestrých…‘</p>
			<p class="MLP-text--12-0 para-style-override-1">‚Sojky hájní,‘ vzdychl můj vydavatel časopisu, chytaje se za hlavu, ‚dejte to sem, ať to dočtu.‘</p>
			<p class="MLP-text para-style-override-1">Lekl jsem se, že mu ochraptěl hlas, kterým četl: ‚Kolohříbek neboli kos turecký zůstane stejně v&#160;českém překladě kolohříbkem, jako zůstane kvíčala kvíčalou.‘</p>
			<p class="MLP-text para-style-override-1">‚Kvíčale se má říkat jalovečník nebo jalovice, pane šéf,‘ podotkl jsem, ‚poněvadž se živí jalovcem.‘</p>
			<p class="MLP-text para-style-override-1">Pan Fuchs uhodil novinami o&#160;stůl a&#160;vlezl pod kulečník, chroptě ze sebe poslední slova, která přečetl: ‚Turdus, kolohříbek.&#160;– Žádná sojka,‘ řval pod kulečníkem, ‚ořešník, koušu, pánové!‘</p>
			<p class="MLP-text para-style-override-1">Byl konečně vytažen a&#160;na třetí den skonal v&#160;rodinném kruhu na mozkovou chřipku.</p>
			<p class="MLP-text para-style-override-1">Poslední slovo jeho bylo, v&#160;jeho poslední jasné chvilce: ‚Nejedná se mně o&#160;osobní zájem, ale o&#160;dobro celku. Z&#160;toho stanoviska račte přijati můj posudek, tak věcně, jak…‘&#160;– a&#160;škytl.“</p>
			<p class="MLP-text para-style-override-1">Jednoroční dobrovolník se zamlčel a&#160;řekl jízlivě k&#160;desátníkovi:</p>
			<p class="MLP-text para-style-override-1">„Tím jsem jen chtěl říct, že každý člověk se octne někdy v&#160;choulostivé situaci a&#160;chybuje!“</p>
			<p class="MLP-text para-style-override-1">Celkem vzato, desátník z&#160;toho pochopil jedině tolik, že je chybujícím; proto odvrátil se opět k&#160;oknu a&#160;zasmušile se díval, jak ubíhá cesta.</p>
			<p class="MLP-text para-style-override-1">O&#160;něco větší zájem způsobilo vypravování na Švejka. Mužové z&#160;eskorty dívali se pitomě na sebe.</p>
			<p class="MLP-text para-style-override-1">Švejk začal:</p>
			<p class="MLP-text para-style-override-1">„Na světě nezůstane nic utajeno. Všechno vyjde najevo, jak jste slyšeli, že i&#160;taková blbá sojka není žádnej vořešník. Je to vopravdu velice zajímavý, že se někdo dá na takovou věc chytit. Vymejšlet si zvířata je pravda věc těžká, ale ukazovat taková vymejšlená zvířata je vopravdu ještě těžší. Jednou před lety byl v&#160;Praze nějakej Mestek a&#160;ten vobjevil mořskou pannu a&#160;ukazoval ji na Havlíčkově třídě na Vinohradech za plentou. Ve plentě byl otvor a&#160;každej moh vidět v&#160;takovej polotmě prachvobyčejný kanape a&#160;na něm se válela jedna ženská ze Žižkova. Nohy měla zabalený do zelenýho gázu, co mělo představovat vohon, vlasy měla natřený nazeleno a&#160;na rukách rukavice a&#160;na nich přidělaný ploutve z&#160;papenteklu, taky zelený, na hřbetě měla provázkem upevněný nějaký kormidlo. Mládež do šestnácti let tam neměla přístupu a&#160;všichni, kterým bylo přes šestnáct let a&#160;zaplatili si vstupný, moc si libovali, že ta mořská panna má velikou zadnici, na který byl nápis ‚Na shledanou!‘ Co se týká ňader, to nebylo nic. Házely se jí až na pupek jako utahanej flundře. V&#160;sedum hodin večer pak Mestek zavřel panoramu a&#160;řek: ‚Mořská panno, můžete jít domů,‘ vona se převlíkla a&#160;v&#160;deset večer už ji bylo vidět chodit po Táborskej ulici a&#160;zcela nenápadně každýmu pánovi, kterýho potkala, říkat: ‚Hezoune, šel si to zafilipínkovat.‘ Poněvadž neměla knížku, tak ji při šťáře s&#160;druhejma podobnejma myšema pan Drašner zavřel, a&#160;Mestek měl po kšeftě.“</p>
			<p class="MLP-text para-style-override-1">Vrchní polní kurát vtom spadl z&#160;lavice a&#160;spal na zemi dál. Desátník se na to hloupě díval a&#160;pak za všeobecného ticha zvedal ho beze všeho přispění druhých na lavici sám. Bylo vidět, že ztratil všechnu autoritu, a&#160;když řekl slabým beznadějným hlasem: „Mohli byste mně také pomoct,“ tu všichni z&#160;eskorty dívali se strnule a&#160;nehla se ani živá noha.</p>
			<p class="MLP-text para-style-override-1">„Měl jste ho nechat chrnět, kde byl,“ pravil Švejk, „já jsem to se svým polním kurátem jinak nedělal. Jednou jsem ho nechal spát na záchodě, jednou se mně vyspal nahoře na almaře, v&#160;neckách v&#160;cizím domě a&#160;bůhví kde se všude vychrněl.“</p>
			<p class="MLP-text para-style-override-1">Na desátníka přišel náhle nával odhodlanosti. Chtěl ukázat, že je zde pánem, a&#160;proto řekl hrubě:</p>
			<p class="MLP-text para-style-override-1">„Držte hubu a&#160;nekecejte! Každej pucflek se toho zbytečně na­žvaní. Jste jako štěnice.“</p>
			<p class="MLP-text para-style-override-1">„Ano, zajisté, a&#160;vy jste bůh, pane kaprál,“ odpověděl Švejk s&#160;rovnováhou filozofa, který chce na celém světě uskutečnit zemský mír a&#160;pouští se přitom do hrozné polemiky, „vy jste matka sedmibolestná.“</p>
			<p class="MLP-text para-style-override-1">„Panebože,“ zvolal jednoroční dobrovolník, spínaje ruce, „naplň naše srdce láskou ke všem šaržím, abychom se na ně nedívali s&#160;odporem. Požehnej našemu sjezdu v&#160;této arestantské díře na kolejích.“</p>
			<p class="MLP-text para-style-override-1">Desátník zrudl a&#160;vyskočil:</p>
			<p class="MLP-text para-style-override-1">„Já si zakazuji všechny poznámky, voni jednoročáku.“</p>
			<p class="MLP-text para-style-override-1">„Vy za nic nemůžete,“ chlácholivým tónem mluvil dál jednoroční dobrovolník, „při mnohých rodech a&#160;druzích odepřela příroda živočichům všechnu inteligenci, slyšel jste někdy vypravovat o&#160;lidské hlouposti? Nebylo by rozhodně lepší, kdybyste se byl zrodil jako jiný druh savce a&#160;nenosil to blbé jméno člověk a&#160;kaprál? Je veliká mýlka, že si o&#160;sobě myslíte, že jste nejdokonalejším a&#160;nejvyvinutějším tvorem. Když vám odpářou hvězdičky, tak jste nula, která se odstřeluje beze všeho zájmu po všech zákopech na všech frontách. Když vám ještě jednu frčku přidají a&#160;udělají z&#160;vás živočicha, kterému se říká supák, pak ještě to nebude s&#160;vámi v&#160;pořádku. Váš duševní obzor se vám ještě víc zouží, a&#160;když složíte někde na bojišti své kulturně zakrnělé kosti, po vás v&#160;celé Evropě nikdo nezapláče.“</p>
			<p class="MLP-text para-style-override-1">„Já vás dám zavřít,“ vykřikl zoufale desátník.</p>
			<p class="MLP-text para-style-override-1">Jednoroční dobrovolník se usmál:</p>
			<p class="MLP-text para-style-override-1">„Vy patrně byste mě chtěl dát zavřít proto, že jsem vám nadával. To byste lhal, poněvadž váš duševní majetek nemůže vůbec vystihnout nějakých urážek, a&#160;kromě toho vsadil bych se s&#160;vámi, o&#160;co byste chtěl, že si nepamatujete vůbec ničeho z&#160;celé naší rozmluvy. Kdybych vám řekl, že jste embryo, tak to zapomenete dřív, ne snad než přijedeme na nejbližší stanici, ale dřív, než se kolem nás mihne nejbližší telegrafní tyč. Jste odumřelý mozkový závin. Nedovedu si vůbec představit, že byste mohl někde souvisle vyložit všechno, co jste mě slyšel mluvit. Kromě toho můžete se kohokoliv zde optat, zdali v&#160;mých slovech byla jen sebenepatrnější narážka na váš duševní obzor a&#160;zdali jsem vás v&#160;něčem urazil.“</p>
			<p class="MLP-text para-style-override-1">„Zajisté,“ potvrdil Švejk, „vám zde nikdo neřek ani slůvka, který byste si mohl nějak křivě vykládat. Vono to vždycky špatně vypadá, když se někdo cítí uraženej. Jednou jsem seděl v&#160;noční kavárně v&#160;Tunelu a&#160;bavili jsme se vo orangutanech. Seděl tam s&#160;námi jeden mariňák a&#160;ten vyprávěl, že orangutana často nerozeznají od nějakýho vousatýho vobčana, že takovej orangutan má bradu porostlou chlupy jako… ‚jako,‘ povídá, ‚řekněme třebas tamhleten pán u&#160;vedlejšího stolu.‘ Vohlédli jsme se všichni, a&#160;ten pán s&#160;tou bradou šel k&#160;mariňákovi a&#160;dal mu facku a&#160;mariňák mu rozbil hlavu flaškou od piva a&#160;ten bradatej pán se svalil a&#160;zůstal ležet bez sebe a&#160;s&#160;mariňákem jsme se rozloučili, poněvadž hned vodešel, když viděl, že ho přizabil. Potom jsme vzkřísili toho pána, a&#160;to jsme rozhodně neměli dělat, poněvadž hned po svým vzkříšení na nás všechny, kteří jsme přece s&#160;tím neměli prachnic co dělat, zavolal patrolu, která nás vodvedla na komisařství. Tam von pořád ved svou, že jsme ho považovali za orangutana, že jsme vo ničem jiným nemluvili než vo něm. A&#160;on pořád svou. My, že ne, že není žádnej orangutan. A&#160;von, že je, že to slyšel. Prosil jsem pana komisaře, aby mu to vysvětlil. A&#160;ten mu to zcela dobrácky vysvětloval, ale ani pak si nedal říct a&#160;řekl panu komisařovi, že tomu on nerozumí, že je s&#160;námi spolčenej. Tak ho pan komisař dal zavřít, aby vystřízlivěl, a&#160;my jsme se zas chtěli vrátit do Tunelu, ale už jsme nemohli, poněvadž nás taky posadili za katr. Tak vidíte, pane kaprál, co může bejt z&#160;maličkýho a&#160;nepatrnýho nedorozumění, které nestojí ani za řeč. V&#160;Okrouhlicích byl zas jeden občan a&#160;ten se urazil, když mu řekli v&#160;Německém Brodě, že je krajta tygrovitá. Vono je víc takovejch slov, který nejsou naprosto trestný. Například jestli bychom vám řekli, že jste ondatra. Mohl byste se za to na nás zlobit?“</p>
			<p class="MLP-text para-style-override-1">Desátník zařičel. Nebylo možné říci, že zařval. Hněv, vztek, zoufalství, vše se slilo v&#160;řadu silných zvuků a&#160;toto koncertní číslo doplňovalo pískání, které nosem prováděl chrápající vrchní polní kurát.</p>
			<p class="MLP-text para-style-override-1">Po tom zařičení nastoupila úplná deprese. Desátník posadil se na lavici a&#160;jeho vodové, bezvýrazné oči utkvěly v&#160;dálce na lesy a&#160;hory.</p>
			<p class="MLP-text para-style-override-1">„Pane desátníku,“ řekl jednoroční dobrovolník, „vy mně připomínáte nyní, jak sledujete šumné hory a&#160;vonné lesy, postavu Danta. Týž ušlechtilý obličej básníka, muže srdce a&#160;ducha jemného, přístupného šlechetnému hnutí. Zůstaňte, prosím vás, tak sedět, tak pěkně vám to sluší. S&#160;jakým oduševněním, beze vší strojenosti a&#160;škrobenosti vypulujete oči na krajinu. Jistěže si myslíte, jak to bude krásné, až na jaře místo těch pustých míst nyní rozloží se tu koberec lučních pestrých květin…“</p>
			<p class="MLP-text para-style-override-1">„… kerej koberec vobjímá potůček,“ poznamenal Švejk, „a&#160;von pan desátník sliní tužku, sedí na nějakým pařezu a&#160;píše básničku do <span class="char-style-override-2">Malýho čtenáře</span>.“</p>
			<p class="MLP-text para-style-override-1">Desátník stal se úplně apatickým, zatímco jednoroční dobrovolník tvrdil, že rozhodně viděl hlavu desátníka vymodelovanou na jedné výstavě sochařů:</p>
			<p class="MLP-text para-style-override-1">„Dovolte, pane desátníku, nestál jste snad modelem sochaři Štursovi?“</p>
			<p class="MLP-text para-style-override-1">Desátník podíval se na jednoročního dobrovolníka a&#160;řekl smutně:</p>
			<p class="MLP-text para-style-override-1">„Nestál.“</p>
			<p class="MLP-text para-style-override-1">Jednoroční dobrovolník umlkl a&#160;natáhl se na lavici.</p>
			<p class="MLP-text para-style-override-1">Mužové z&#160;eskorty hráli karty se Švejkem, desátník ze zoufalství kibicoval a&#160;dovolil si dokonce poznamenat, že Švejk vynesl zelené eso a&#160;to že je chyba. Neměl si trumfovat a&#160;měl by sedmu na poslední hod.</p>
			<p class="MLP-text para-style-override-1">„Bejvaly v&#160;hospodách,“ řekl Švejk, „takový pěkný nápisy proti kibicům. Pamatuji se na jeden: ‚Kibic, drž tlamajznu, než tě přes ní šmajznu.‘“</p>
			<p class="MLP-text para-style-override-1">Vojenský vlak vjížděl do stanice, kde inspekce prohlížela vagóny. Vlak se zastavil.</p>
			<p class="MLP-text para-style-override-1">„To se ví,“ řekl neúprosný jednoroční dobrovolník, dívaje se významně na desátníka, „inspekce je již tady…“</p>
			<p class="MLP-text para-style-override-1">Do vagónu vstoupila inspekce.</p>
			<p class="MLP-text-bez1radku--12-0 para-style-override-1">Velitelem vojenského vlaku byl štábem naznačen rezervní důstojník doktor Mráz.</p>
			<p class="MLP-text para-style-override-1">Na takové hloupé služby vždy házeli rezervní důstojníky. Doktor Mráz byl z&#160;toho jelen. Nemohl se dopočítat pořád jednoho vagónu, ačkoliv byl v&#160;civilu profesorem matematiky na reálném gymnáziu. Kromě toho na poslední stanici hlášený stav mužstva z&#160;jednotlivých vagónů kolísal s&#160;číslem udaným po skončeném nástupu do vagónů na budějovickém nádraží. Zdálo se mu, když se díval do papírů, že kde se vzalo tu se vzalo o&#160;dvě polní kuchyně víc. Neobyčejně nepříjemné šimrání v&#160;zádech působilo mu konstatování, že se mu rozmnožili koně neznámým způsobem. V&#160;seznamu důstojníků nemohl se dopátrat dvou kadetů, kteří mu scházeli. V&#160;kanceláři pluku v&#160;předním vagóně hledali neustále jeden psací stroj. Z&#160;toho chaosu rozbolela ho hlava, snědl již tři aspirinové prášky a&#160;nyní revidoval vlak s&#160;bolestným výrazem v&#160;obličeji.</p>
			<p class="MLP-text para-style-override-1">Když vstoupil do arestantského kupé se svým průvodcem, nahlédl do papírů, a&#160;přijav raport zničeného desátníka, že veze dva arestanty a&#160;má tolik a&#160;tolik mužstva, porovnal ještě jednou ve spisech pravost udání a&#160;rozhlédl se kolem.</p>
			<p class="MLP-text para-style-override-1">„Kohopak to vezete s&#160;sebou?“ otázal se přísně, ukazuje na vrchního polního kuráta, který spal na břiše a&#160;jehož zadní tváře vyzývavě se dívaly na inspekci.</p>
			<p class="MLP-text para-style-override-1">„Poslušně hlásím, pane lajtnant,“ zakoktal desátník, „že my tentononc…“</p>
			<p class="MLP-text para-style-override-1">„Jaképak tentononc,“ zabručel doktor Mráz, „vyjádřete se přímo.“</p>
			<p class="MLP-text para-style-override-1">„Poslušně hlásím, pane lajtnant,“ ozval se místo desátníka Švejk, „tento pán, který spí na břiše, je nějakej vopilej pan obrfeldkurát. Von se k&#160;nám přidal a&#160;vlez nám sem do vagónu, a&#160;poněvadž je to náš představenej, tak jsme ho nemohli vyhodit, aby to nebylo porušení superordinace. Von si patrně spletl štábní vagón s&#160;arestantským.“</p>
			<p class="MLP-text para-style-override-1">Doktor Mráz si vzdychl a&#160;podíval se do svých papírů. O&#160;nějakém vrchním polním kurátovi, který má jeti s&#160;vlakem do Brucku, nebylo v&#160;seznamu zmínky. Cukl nervózně okem. Na poslední stanici mu najednou přibývali koně, a&#160;nyní se mu dokonce rodí zčistajasna vrchní polní kuráti v&#160;kupé pro arestanty.</p>
			<p class="MLP-text para-style-override-1">Nevzmohl se na nic jiného, než že vyzval desátníka, aby spícího na břiše obrátil, poněvadž z&#160;této polohy nebylo možno určit jeho identitu.</p>
			<p class="MLP-text para-style-override-1">Desátník obrátil po delší námaze vrchního polního kuráta naznak, přičemž se ten probudil, a&#160;vida důstojníka před sebou, řekl:</p>
			<p class="MLP-text para-style-override-1">„En, servus, Fredy, was gibts neues? Abendessen schon fertig?“ zamhouřil opět oči a&#160;obrátil se k&#160;stěně.</p>
			<p class="MLP-text para-style-override-1">Doktor Mráz poznal ihned, že je to týž žrout od včerejška z&#160;důstojnického kasina, pověstný vyžírač všech důstojnických mináží, a&#160;tiše si vzdychl.</p>
			<p class="MLP-text para-style-override-1">„Za to,“ řekl k&#160;desátníkovi, „půjdete k&#160;raportu.“ Odcházel, když ho vtom Švejk zadržel:</p>
			<p class="MLP-text para-style-override-1">„Poslušně hlásím, pane lajtnant, že sem nepatřím. Mám být zavřenej jen do jedenáctý, poněvadž právě dnes vyšla moje lhůta. Byl jsem zavřenej na tři dny a&#160;teď už mám sedět s&#160;vostatníma v&#160;dobytčím voze. Poněvadž už je dávno jedenáct pryč, prosím vás, pane lajtnant, abych byl buď vysazenej na trať, nebo převedenej do dobytčího vagónu, kam patřím, nebo k&#160;panu obrlajtnantovi Lukášovi.“</p>
			<p class="MLP-text para-style-override-1">„Jak se jmenujete?“ otázal se doktor Mráz, dívaje se opět do svých papírů.</p>
			<p class="MLP-text para-style-override-1">„Švejk Josef, poslušně hlásím, pane lajtnant.“</p>
			<p class="MLP-text para-style-override-1">„Ehm, vy jste tedy ten známý Švejk,“ řekl doktor Mráz, „vy jste měl opravdu vyjít o&#160;jedenácté. Ale pan nadporučík Lukáš mne žádal, abych vás nepouštěl až v&#160;Brucku, je prý to bezpečnější, alespoň na cestě nic nevyvedete.“</p>
			<p class="MLP-text para-style-override-1">Po odchodu inspekce nemohl desátník udržet se jízlivé poznámky:</p>
			<p class="MLP-text para-style-override-1">„Tak vidíte, Švejku, že vám to hovno pomohlo obracet se k&#160;vyšší instanci. Kdybych byl chtěl, mohl jsem vám oběma zatopit.“</p>
			<p class="MLP-text para-style-override-1">„Pane desátníku,“ ozval se jednoroční dobrovolník, „házet hovny je víceméně věrohodná argumentace, ale inteligentní člověk nemá užívat takových slov, je-li rozčilen nebo chce-li dělat výpady na někoho. Potom to vaše směšné vyhrožování, že jste nám mohl oběma zatopit. Proč jste to u&#160;všech čertů neudělal, když jste měl k&#160;tomu příležitost? Jeví se v&#160;tom jistě vaše veliká duševní vyspělost a&#160;neobyčejná delikátnost.“</p>
			<p class="MLP-text para-style-override-1">„Už toho mám dost,“ vyskočil desátník, „já mohu vás oba přivést do kriminálu.“</p>
			<p class="MLP-text para-style-override-1">„A&#160;kvůli čemu, holoubku?“ otázal se nevinně jednoroční dobro­volník.</p>
			<p class="MLP-text para-style-override-1">„To je moje věc,“ dodával sobě odvahy desátník.</p>
			<p class="MLP-text para-style-override-1">„Vaše věc,“ řekl jednoroční dobrovolník s&#160;úsměvem, „vaše i&#160;naše. Jako v&#160;kartách: moje teta&#160;– vaše teta. Spíš bych řekl, že na vás působila zmínka o&#160;tom, že půjdete k&#160;raportu, a&#160;proto začínáte na nás hulákat, ovšem že neslužební cestou.“</p>
			<p class="MLP-text para-style-override-1">„Vy jste sprosťáci,“ ozval se desátník, nabíraje poslední odvahu tvářit se strašně.</p>
			<p class="MLP-text para-style-override-1">„Já vám něco povím, pane kaprál,“ poznamenal Švejk, „já už jsem starej voják, sloužil jsem před válkou, a&#160;vono se to vždycky s&#160;těma nadávkama nevyplácí. Když jsem tenkrát sloužil před léty, pamatuju se, že u&#160;nás byl u&#160;kumpanie nějakej šupák Schreiter. Von sloužil za supu, moh jít už jako kaprál dávno domů, ale byl, jak se říká, uhozenej. Tak ten člověk na nás vojácích seděl, lepil se nám jako hovno na košili, to mu nebylo recht, to zas bylo proti všem foršriftům, sekýroval nás, jak jen moh, a&#160;říkal nám: ‚Vy nejste vojáci, ale vechtři.‘ Mě to jednoho dne dožralo a&#160;šel jsem ke kumpanieraportu. ‚Co chceš?‘ povídá hejtman. ‚Mám, poslušně hlásím, pane hejtmane, stížnost na našeho pana feldvébla Schreitra, my jsme přece císařští vojáci, a&#160;ne žádní vechtři. My sloužíme císaři pánu, ale nejsme žádní hlídači ovoce.‘ ‚Koukej, hmyze,‘ vodpověděl mně hejtman, ‚ať už tě nevidím.‘ A&#160;já na to, že prosím poslušně přeložit mě k&#160;batalionsraportu.</p>
			<p class="MLP-text para-style-override-1">U&#160;batalionsraportu, když jsem to vysvětlil obrstlajtnantovi, že nejsme žádní vechtři, ale císařští vojáci, dal mne zavřít na dva dny, ale já jsem žádal, aby mne přeložili k&#160;regimentsraportu. U&#160;regimentsraportu pan obršt po mým vysvětlování na mě zařval, že jsem pitomec, abych táh ke všem čertům. Já zas na to: ‚Poslušně hlásím, pane obršt, abych byl předveden k&#160;brigaderaportu.‘ Toho se lek a&#160;hned dal do kanceláře zavolat našeho šupáka Schreitra a&#160;ten mě musel vodprosit přede všema oficírama za to slovo vechtr. Potom mne dohonil na dvoře a&#160;voznámil mně, že vode dneška mně nadávat nebude, ale že mě přivede na garnizón.</p>
			<p class="MLP-text para-style-override-1">Já jsem si vod tý doby dával na sebe největší pozor, ale neuhlídal jsem se. Stál jsem post u&#160;magacínu a&#160;na stěně každej post na zeď vždycky něco napsal. Buď tam vykreslil ženský přirození, nebo tam napsal nějakej veršíček. Já jsem si na nic nemohl vzpomenout, a&#160;tak jsem se z&#160;dlouhý chvíle podepsal na stěně pod název ‚Supák Schreiter je hnát‘. A&#160;ten pacholek supák hned to udal, poněvadž za mnou slídil jak červenej pes. Nešťastnou náhodou ještě nad tím nápisem byl jinej: ‚My na vojnu nepůjdeme, my se na ni vysereme,‘ a&#160;to bylo v&#160;roce 1912, když jsme měli jít do Srbska kvůli tomu konzulovi Procházkovi. Tak mě hned poslali do Terezína k&#160;landgerichtu. Asi patnáctkrát tu zeď od magacínu s&#160;těma nápisama i&#160;s&#160;mým podpisem páni od vojenskýho soudu fotografovali, desetkrát mně dali napsat, aby zkoumali můj rukopis, ‚My na vojnu nepůjdeme, my se na ni vysereme‘, patnáctkrát musel jsem psát před nimi ‚Supák Schreiter je hnát‘, a&#160;nakonec přijel jeden znalec písma a&#160;dal mně napsat: Bylo 29.&#160;července 1897, kdy Králový Dvůr nad Labem poznal hrůzy prudkého a&#160;rozvodněného Labe. ‚To ještě nestačí,‘ povídal auditor, ‚nám se jedná o&#160;to vysrání. Nadiktujte mu něco, kde je hodně <span class="MLP-znak-kurziva-11b">s</span>&#160;a <span class="MLP-znak-kurziva-11b">r</span>.‘ Tak mně diktoval: Srb, srub, svrab, srabařina, cherubín, rubín, holota. Von už byl z&#160;toho ten soudní znalec písma tumpachovej a&#160;pořád se vohlížel dozadu, kde stál voják s&#160;bajonetem, a&#160;nakonec řekl, že to musí do Vídně, abych napsal třikrát za sebou: Také začíná už slunko pálit, horko je znamenité.</p>
			<p class="MLP-text para-style-override-1">Vodpravili celej materiál do Vídně a&#160;nakonec vyšlo to tak, že pokud se týká těch nápisů, že to není moje ruka, podpis že je můj, na kterej jsem se přiznal, a&#160;že za to jsem vodsouzenej na šest neděl, poněvadž jsem se podepsal, když jsem stál na vartě, a&#160;nemoh jsem prej hlídat po tu dobu, co jsem se podpisoval na zdi.“</p>
			<p class="MLP-text para-style-override-1">„To je vidět,“ řekl desátník s&#160;uspokojením, „že přece jen nezůstalo to bez trestu, že jste pořádnej kriminálník. Já bejt na místě toho landgerichtu, napařil bych vám ne šest neděl, ale šest let.“</p>
			<p class="MLP-text para-style-override-1">„Nebuďte tak strašným,“ ujal se slova jednoroční dobrovolník, „a&#160;pomýšlejte raději na svůj konec. Právě nedávno vám řekla inspekce, že půjdete k&#160;raportu. Na takovou věc měl byste se připravovat velice vážně a&#160;rozjímat o&#160;posledních věcech desátníka. Co jste vlastně proti vesmíru, když povážíte, že nejbližší nám stálice je od tohoto vojenského vlaku vzdálena 275 000krát, než je Slunce, aby její paralaxa tvořila jednu obloukovou vteřinu. Kdyby vy jste se nacházel ve vesmíru jako stálice, byl byste rozhodně příliš nepatrným, aby vás mohly postřehnout nejlepší hvězdářské přístroje. Pro vaši nepatrnost ve vesmíru není pojmu. Za půl roku udělal byste na obloze takový maličký oblouček, za rok maličkou elipsu, pro vyjádření kteréž číslicemi není vůbec pojmu, jak je nepatrná. Vaše paralaxa byla by neměřitelnou.“</p>
			<p class="MLP-text para-style-override-1">„V&#160;takovým případě,“ poznamenal Švejk, „moh by být pan kaprál hrdej na to, že ho žádnej nemůže změřit, a&#160;ať to s&#160;ním u&#160;raportu dopadne jak chce, musí bejt klidnej a&#160;nesmí se rozčilovat, poněvadž každý rozčílení škodí na zdraví, a&#160;teď ve vojně si musí každej zdraví šetřit, poněvadž ty válečný outrapy vyžadujou vod každýho jednotlivce, aby nebyl žádnej chcípák.</p>
			<p class="MLP-text para-style-override-1">Jestli vás, pane kaprál, zavřou,“ pokračoval Švejk s&#160;milým úsměvem, „jestli se vám stane nějaký to příkoří, tak nesmíte ztrácet ducha, a&#160;jestli voni si budou myslet svoje, vy si taky myslete svoje. Jako jsem znal jednoho uhlíře, kerej byl se mnou zavřenej na začátku války na policejním ředitelství v&#160;Praze, nějakej František Škvor, pro velezradu, a&#160;později snad taky vodpravenej kvůli nějakej pragmatickej sankci. Ten člověk, když se ho u&#160;vejslechu ptali, jestli má nějaký námitky proti protokolu, řek:</p>
			<p class="MLP-verse--I---12-12 para-style-override-1">‚Ať si bylo, jak si bylo, přece jaksi bylo,<br/>ještě nikdy nebylo, aby jaksi nebylo.‘</p>
			<p class="MLP-text para-style-override-1">Potom ho za to dali do temný komůrky a&#160;nedali mu nic jíst a&#160;pít po dva dny a&#160;zas ho vyvedli k&#160;vejslechu, a&#160;on stál na svým, že ať si bylo, jak si bylo, přece jaksi bylo, ještě nikdy nebylo, aby jaksi nebylo. Může bejt, že šel s&#160;tím i&#160;pod šibenici, když ho potom dali k&#160;vojenskýmu soudu.“</p>
			<p class="MLP-text para-style-override-1">„Teď prej toho hodně věšejí a&#160;střílejí,“ řekl jeden z&#160;mužů eskorty, „nedávno nám četli na execírplace befél, že v&#160;Motole vodstřelili záložníka Kudrnu, poněvadž hejtman sekl šavlí jeho chlapečka, kerej byl na ruce u&#160;jeho ženy, když se s&#160;ním v&#160;Benešově chtěla loučit, a&#160;von se rozčílil. A&#160;politický lidi vůbec zavírají. Taky už vodstřelili jednoho redaktora na Moravě. A&#160;náš hejtman povídal, že to na vostatní ještě čeká.“</p>
			<p class="MLP-text para-style-override-1">„Všechno má své meze,“ řekl jednoroční dobrovolník dvojsmyslně.</p>
			<p class="MLP-text para-style-override-1">„To máte pravdu,“ ozval se desátník, „na takový redaktory to patří. Voni jen lid pobuřujou. Jako předloni, když jsem byl ještě jenom frajtrem, tak byl pode mnou jeden redaktor a&#160;ten mne jinak nenazýval než zkázou armády, ale když jsem ho učil klenkübungy, až se potil, tak vždycky říkal: ‚Prosím, abyste ve mně ctil člověka.‘ Já mu ale toho člověka ukázal, když bylo nýdr a&#160;hodně louží na dvoře v&#160;kasárnách. Zaved jsem ho před takovou louži a&#160;musel chlap do ní padat, až voda stříkala jako na plovárně. A&#160;vodpůldne už zas muselo se všechno na něm blejskat, mundúr musel bejt čistej jako sklo, a&#160;von pucoval a&#160;hekal a&#160;dělal poznámky, a&#160;druhej den zas byl jako svině vyválená v&#160;blátě a&#160;já stál nad ním a&#160;říkal jsem mu: ‚Tak, pane redaktore, co je víc: zkáza armády, nebo ten váš člověk?‘ To byl pravej inteligent.“</p>
			<p class="MLP-text para-style-override-1">Desátník podíval se vítězoslavně na jednoročního dobrovolníka a&#160;pokračoval:</p>
			<p class="MLP-text para-style-override-1">„Von ztratil jednoroční pásky právě pro svou inteligenci, poněvadž psal do novin o&#160;tejrání vojáků. Ale jak ho netejrat, když takovej učenej člověk neumí u&#160;kvéru rozebrat fršlus, ani když mu to už podesátý ukazujou, a&#160;když se řekne linksšaut, von kroutí jako naschvál svou palicí napravo a&#160;kouká přitom jako vrána a&#160;při kvérgrifech neví, zač má dřív chytit, jestli za řemen, nebo za patrontašku, a&#160;čumí na vás jako tele na nový vrata, když mu ukazujete, jak má sject ruka po řemenu dolů. Von ani nevěděl, na kterým rameni se nosí kvér, a&#160;salutoval jako opice, a&#160;při těch vobratech, pomoz pánbůh, když se mašírovalo a&#160;učil se chodit. Když se měl votočit, to mu bylo jedno, jakou haxnou to udělal, cáp, cáp, cáp, třebas šest šritů ještě šel kupředu a&#160;pak se teprve točil jako kohout na vobrtlíku a&#160;při marši držel krok jako podagrista nebo tancoval jako stará děvka vo posvícení.“</p>
			<p class="MLP-text para-style-override-1">Desátník si odplivl:</p>
			<p class="MLP-text para-style-override-1">„Vyfasoval schválně hodně rezavej kvér, aby se naučil pucovat, dřel ho jako pes čubku, ale kdyby si byl koupil ještě vo dvě kila koudele víc, tak nepropucoval nic. Čím víc ho pucoval, tím to bylo horší a&#160;rezavější, a&#160;u&#160;raportu šel kvér z&#160;ruky do ruky a&#160;každej se divil, jak je to možný, že to je samá rez. Náš hejtman, ten mu vždycky říkal, že z&#160;něho nebude žádnej voják, aby se šel raději voběsit, že žere zadarmo komisárek. A&#160;von pod svejma brejličkama jen tak mrkal. To byl pro něho velkej svátek, když neměl verschärft nebo kasárníka. V&#160;ten den vobyčejně psával ty svoje článečky do novin vo tejrání vojáků, až jednou mu udělali prohlídku v&#160;kufříku. Ten tam měl knih, panečku! Samý knihy vo odzbrojení, o&#160;míru mezi národy. Za to putoval na garnizónu a&#160;vod tý doby jsme měli vod něho pokoj, až se nám zas vobjevil najednou v&#160;kanceláři a&#160;vypisoval fasuňky, aby se s&#160;ním manšaft nestýkal. To byl smutnej konec toho inteligenta. Von moh bejt jiným pánem, kdyby byl neztratil pro svou pitomost jednoroční právo. Moh bejt lajtnantem.“</p>
			<p class="MLP-text para-style-override-1">Desátník vzdychl:</p>
			<p class="MLP-text para-style-override-1">„Ani ty faldy na mantlu neuměl si udělat, až z&#160;Prahy si vobjednával vodičky a&#160;různý mastě na čistění knoflíků, a&#160;přece takovej jeho knoflík vypadal zrzavej jako Ezau. Ale kušnit uměl, a&#160;když byl v&#160;kanceláři, tu nic jinýho nedělal, než že se dával do samýho filozofování. Von už měl v&#160;tom zálibu dřív. Byl pořád, jak už jsem říkal, samej ‚člověk‘. Jednou, když tak uvažoval nad louží, do který musel při nýdr kecnout, tak jsem mu řekl: ‚Když tak pořád mluvějí o&#160;člověku a&#160;vo blátě, tak si vzpomenou na to, že člověk byl stvořenej z&#160;bláta a&#160;muselo mu to bejt recht.‘“</p>
			<p class="MLP-text para-style-override-1">Nyní, vypovídav se, byl desátník sám sebou spokojen a&#160;čekal, co na to řekne jednoroční dobrovolník. Ozval se však Švejk:</p>
			<p class="MLP-text para-style-override-1">„Pro tyhle samý věci, pro takový sekýrování, zapích před léty u&#160;pětatřicátýho regimentu nějakej Koníček sebe i&#160;kaprála. Bylo to v&#160;Kurýru. Kaprál měl v&#160;těle asi třicet bodnejch ran, z&#160;kterejch bylo přes tucet smrtelnejch. Ten voják se potom ještě posadil na mrtvýho kaprála a&#160;na něm se vsedě probod. Jinej případ byl před léty v&#160;Dalmácii, tam kaprála podřezali a&#160;dodnes se neví, kdo to udělal. Zůstalo to zahalený v&#160;tajnosti, jen se ví tolik, že ten podřezanej kaprál se jmenoval Fiala a&#160;byl z&#160;Drábovny u&#160;Turnova. Potom ještě vím o&#160;jednom kaprálovi od pětasedmdesátejch, Rejmánkovi…“</p>
			<p class="MLP-text para-style-override-1">Příjemné vypravování bylo vtom přerušeno velkým hekáním na lavici, kde spal vrchní polní kurát Lacina.</p>
			<p class="MLP-text para-style-override-1">Páter se probouzel v&#160;celé své kráse a&#160;důstojnosti. Jeho probouzení bylo provázeno těmi též zjevy jako ranní probuzení mladého obra Gargantuy, jak to popisoval starý veselý Rabelais.</p>
			<p class="MLP-text para-style-override-1">Vrchní polní kurát prděl a&#160;krkal na lavici a&#160;hřmotně zíval na celé kolo. Konečně se posadil a&#160;udiveně se tázal:</p>
			<p class="MLP-text para-style-override-1">„Kruci laudon, kde to jsem?“</p>
			<p class="MLP-text para-style-override-1">Desátník, vida probuzení vojenského pána, velice devótně odpověděl:</p>
			<p class="MLP-text para-style-override-1">„Poslušně hlásím, pane obrfeldkurát, že se ráčíte nalézat v&#160;ares­tantenvagónu.“</p>
			<p class="MLP-text para-style-override-1">Záblesk údivu přelétl po tváři páterově. Seděl chvíli mlčky a&#160;usilovně přemýšlel. Marně. Mezi tím, co prožil přes noc a&#160;ráno, a&#160;probuzením se ve vagóně, jehož okna byla opatřena mřížemi, bylo moře nejasnosti.</p>
			<p class="MLP-text para-style-override-1">Konečně se optal desátníka, stále ještě devótně před ním stojícího:</p>
			<p class="MLP-text para-style-override-1">„A&#160;na čí rozkaz, já, jako…“</p>
			<p class="MLP-text para-style-override-1">„Poslušně hlásím, bez rozkazu, pane obrfeldkurát.“</p>
			<p class="MLP-text para-style-override-1">Páter vstal a&#160;počal chodit mezi lavicemi, pobručuje si, že je mu to nejasné.</p>
			<p class="MLP-text para-style-override-1">Posadil se opět se slovy:</p>
			<p class="MLP-text para-style-override-1">„Kam to vlastně jedeme?“</p>
			<p class="MLP-text para-style-override-1">„Do Brucku, poslušně hlásím.“</p>
			<p class="MLP-text para-style-override-1">„A&#160;proč jedeme do Brucku?“</p>
			<p class="MLP-text para-style-override-1">„Poslušně hlásím, že je tam přeloženej náš celej jednadevadesátej regiment.“</p>
			<p class="MLP-text para-style-override-1">Páter počal opět usilovně přemýšlet, co se to vlastně s&#160;ním stalo, jak se dostal do vagónu a&#160;proč vlastně jede do Brucku a&#160;právě s&#160;jednadevadesátým regimentem v&#160;průvodu nějaké eskorty.</p>
			<p class="MLP-text para-style-override-1">Rozkoukal se již tak dalece ze své opice, že rozeznal i&#160;jednoročního dobrovolníka, a&#160;proto se obrátil na něho s&#160;dotazem:</p>
			<p class="MLP-text para-style-override-1">„Vy jste inteligentní člověk, můžete mně vysvětlit beze všeho, nezamlčujte ničeho, jak jsem se dostal k&#160;vám?“</p>
			<p class="MLP-text para-style-override-1">„Milerád,“ kamarádským tónem řekl jednoroční dobrovolník, „vy jste se prostě ráno na nádraží při nastupování do vlaku k&#160;nám přidal, poněvadž jste měl v&#160;hlavě.“</p>
			<p class="MLP-text para-style-override-1">Desátník se přísně na něho podíval.</p>
			<p class="MLP-text para-style-override-1">„Vlezl jste k&#160;nám do vagónu,“ pokračoval jednoroční dobrovolník, „a&#160;už to bylo hotovou událostí. Lehl jste si na lavici a&#160;to zde Švejk vám dal pod hlavu svůj plášť. Při kontrole vlaku na předešlé stanici byl jste zapsán do seznamu důstojníků nalézajících se ve vlaku. Byl jste, abych tak řekl, úředně objeven a&#160;náš kaprál půjde kvůli tomu k&#160;raportu.“</p>
			<p class="MLP-text para-style-override-1">„Tak, tak,“ vzdychl páter, „to abych na nejbližší stanici přešel do štábních vagónů. Nevíte, jestli se podával už oběd?“</p>
			<p class="MLP-text para-style-override-1">„Oběd bude až ve Vídni, pane feldkurát,“ přihlásil se ke slovu desátník.</p>
			<p class="MLP-text para-style-override-1">„Tedy vy jste mně dal pod hlavu mantl?“ obrátil se páter na Švejka. „Děkuji vám srdečně.“</p>
			<p class="MLP-text para-style-override-1">„Já si žádnýho vděku nezasluhuju,“ odpověděl Švejk, „já jsem jednal tak, jak má každej voják jednat, když vidí svýho představenýho, že nemá nic pod hlavou a&#160;že je tentononc. Každej voják si má svýho představenýho vážit, třebas by ten byl i&#160;v&#160;jiným stavu. Já mám velký zkušenosti s&#160;feldkuráty, poněvadž jsem byl buršem u&#160;pana feldkuráta Otty Katze. Je to veselej národ a&#160;dobrosrdečnej.“</p>
			<p class="MLP-text para-style-override-1">Vrchní polní kurát dostal záchvat demokratismu z&#160;té kočky po včerejšku a&#160;vytáhl cigaretu a&#160;podával ji Švejkovi:</p>
			<p class="MLP-text para-style-override-1">„Kuř a&#160;bafej!&#160;– Ty,“ obrátil se na desátníka, „půjdeš prý kvůli mně k&#160;raportu. Nic se neboj, já už tě z&#160;toho vysekám, nic se ti nestane.&#160;– A&#160;tebe,“ řekl k&#160;Švejkovi, „vezmu s&#160;sebou. Budeš žít u&#160;mne jako v&#160;peřince.“</p>
			<p class="MLP-text para-style-override-1">Dostal nyní nový záchvat velkodušnosti a&#160;tvrdil, že všem udělá dobře, jednoročnímu dobrovolníkovi že koupí čokoládu, mužům z&#160;eskorty rum, desátníka že dá přeložit do fotografického oddělení při štábu 7.&#160;jízdní divize, že všechny osvobodí a&#160;že na ně nikdy nezapomene.</p>
			<p class="MLP-text para-style-override-1">Počal rozdávat cigarety ze své tašky všem, nejen Švejkovi, a&#160;prohlašoval, že dovoluje všem arestantům kouřit, že se přičiní, aby všem byl zmírněn trest a&#160;oni opět vráceni do normálního vojenského života.</p>
			<p class="MLP-text para-style-override-1">„Nechci,“ řekl, „abyste na mne vzpomínali ve zlém. Mám mnoho známostí a&#160;se mnou se neztratíte. Děláte vůbec na mne dojem slušných lidí, které má pánbůh rád. Jestli jste zhřešili, pykáte za svůj trest, a&#160;vidím, že rádi a&#160;ochotně snášíte, co bůh na vás seslal.&#160;– Na základě čeho,“ obrátil se k&#160;Švejkovi, „jste byl potrestán?“</p>
			<p class="MLP-text para-style-override-1">„Bůh na mne seslal trest,“ odpověděl zbožně Švejk, „prostřednictvím regimentsraportu, pane obrfeldkurát, kvůli nezaviněnýmu vopoždění k&#160;regimentu.“</p>
			<p class="MLP-text para-style-override-1">„Bůh je nanejvýš milosrdný a&#160;spravedlivý,“ řekl slavnostně vrchní polní kurát, „on ví, koho má trestat, neboť tím ukazuje jenom svou prozíravost a&#160;všemohoucnost. A&#160;proč vy sedíte, vy jednoroční dobrovolníku?“</p>
			<p class="MLP-text para-style-override-1">„Kvůli tomu,“ odpověděl jednoroční dobrovolník, „že milosrdný bůh ráčil na mne seslat revmatismus a&#160;já zpyšněl. Po odpykání trestu budu poslán na kuchyni.“</p>
			<p class="MLP-text para-style-override-1">„Co bůh řídí, dobře řídí,“ prohodil páter nadšeně, slyše o&#160;kuchyni, „i&#160;tam může řádný člověk udělat kariéru. Právě na kuchyni by měli dávat inteligentní lidi, kvůli kombinacím, neboť nezáleží na tom, jak se vaří, ale s&#160;jakou láskou se to dává dohromady, úprava a&#160;jiné. Vezměte si omáčky. Inteligentní člověk, když dělá cibulkovou omáčku, tak vezme všechny druhy zeleniny a&#160;dusí je na másle, pak přidá koření, pepř, nové koření, trochu květu, zázvoru, ale obyčejný sprostý kuchař dá vařit cibuli a&#160;hodí do toho černou jíšku z&#160;loje. Vás bych opravdu viděl nejradši někde v&#160;důstojnické menáži. Bez inteligence může člověk žít v&#160;obyčejném nějakém zaměstnání a&#160;v&#160;životě, ale při kuchyni je to znát. Včera večer v&#160;Budějovicích v&#160;důstojnickém kasině podali nám mezi jiným ledvinky à&#160;la madeira. Kdo je dělal, tomu odpusť bůh všechny hříchy, to byl pravý inteligent, a&#160;také opravdu je v&#160;kuchyni tamější důstojnické menáže nějaký učitel ze Skutče. A&#160;tytéž ledvinky à&#160;la madeira jedl jsem v&#160;důstojnické mináži 64.&#160;landvérregimentu. Dali do nich kmín, jako když se dělají v&#160;obyčejné hospodě na pepři. A&#160;kdo je dělal, čím byl ten kuchař v&#160;civilu? Krmič dobytka na jednom velkostatku.“</p>
			<p class="MLP-text para-style-override-1">Vrchní polní kurát se odmlčel a&#160;potom převáděl rozhovor na kuchařský problém ve Starém i&#160;Novém zákoně, kde právě v&#160;těch dobách dbali velice na úpravu chutných krmí po bohoslužbách a&#160;jiných církevních slavnostech. Potom vyzval všechny, aby něco zazpívali, načež Švejk spustil jako vždycky nešťastně:</p>
			<p class="MLP-verse--I---12-12 para-style-override-1">„Ide Marína od Hodonína,<br/>za ní pan farář s&#160;bečicú vína.“</p>
			<p class="MLP-text para-style-override-1">Ale vrchní polní kurát se nerozhněval.</p>
			<p class="MLP-text para-style-override-1">„Kdyby zde alespoň bylo trochu rumu, nemusela by být bečka vína,“ řekl usmívaje se v&#160;naprosté přátelské náladě, „a&#160;tu Marínu bychom si taky odpustili, beztoho to jen svádí ke hříchu.“</p>
			<p class="MLP-text para-style-override-1">Desátník opatrně sáhl do pláště a&#160;vytáhl odtud placatou láhev s&#160;rumem.</p>
			<p class="MLP-text para-style-override-1">„Poslušně hlásím, pane obrfeldkurát,“ ozval se tiše, že bylo znát, jakou oběť dělá sám sobě, „jestli byste se snad neurazil.“</p>
			<p class="MLP-text para-style-override-1">„Neurazím se, hochu,“ odpověděl rozjasněným hlasem a&#160;radostně páter, „napiji se na naše šťastné cestování.“</p>
			<p class="MLP-text para-style-override-1">„Ježíšmarjá,“ vzdychl pro sebe desátník, vida, že po důkladném loku zmizelo půl láhve.</p>
			<p class="MLP-text para-style-override-1">„I&#160;vy jeden chlape,“ řekl polní kurát usmívaje se a&#160;mrkaje významně na jednoročního dobrovolníka, „ještě ke všemu sakrujete. To vás pánbůh musí potrestat.“</p>
			<p class="MLP-text para-style-override-1">Páter si poznovu přihnul z&#160;placaté láhve, a&#160;podávaje ji Švejkovi, velitelsky rozkázal:</p>
			<p class="MLP-text para-style-override-1">„Doraž to.“</p>
			<p class="MLP-text para-style-override-1">„Vojna je vojna,“ pravil Švejk dobrosrdečně k&#160;desátníkovi, vraceje mu prázdnou láhev, což ten potvrdil tak podivným zábleskem v&#160;očích, jaký se může objevit jen u&#160;choromyslného člověka.</p>
			<p class="MLP-text para-style-override-1">„A&#160;teď si do Vídně ještě drobátko zchrupnu,“ řekl vrchní polní kurát, „a&#160;přeji si, abyste mne probudili, jakmile přijedeme do Vídně.&#160;– A&#160;vy,“ obrátil se na Švejka, „vy půjdete do kuchyně naší mináže, vezmete příbor a&#160;přinesete mně oběd. Řekněte, že to je pro pana obrfeldkuráta Lacinu. Hleďte, abyste dostal dvojnásobnou porci. Jestli budou knedlíky, tak neberte od špičky, na tom se jenom prodělá. Potom přinesete mně z&#160;kuchyně láhev vína a&#160;vezmete s&#160;sebou esšálek, aby vám do něho nalili rumu.“</p>
			<p class="MLP-text para-style-override-1">Páter Lacina hrabal se v&#160;kapsách.</p>
			<p class="MLP-text para-style-override-1">„Poslyšte,“ řekl desátníkovi, „nemám drobné, půjčte mně zlatku.&#160;– Tak, tady máte! Jak se jmenujete?&#160;– Švejk?&#160;– Tady máte, Švejku, zlatku od cesty! Pane desátníku, půjčte mně ještě zlatku.&#160;– Vidíte, Švejku, tu druhou zlatku dostanete, když všechno obstaráte v&#160;pořádku.&#160;– Potom ještě, aby vám dali cigarety a&#160;doutníky pro mne. Jestli se bude fasovat čokoláda, tak tam sbalte dvojnásobnou porci, a&#160;jestli konzervy, tak hleďte, aby vám dali uzený jazyk nebo husí játra. Bude-li se fasovat ementálský sýr, tak se postarejte, aby vám nedali z&#160;kraje, a&#160;uherský salám, tak žádnou špičku, pěkně ze středu, aby byl vláčný.“</p>
			<p class="MLP-text para-style-override-1">Vrchní polní kurát se natáhl na lavici a&#160;za chvíli usnul.</p>
			<p class="MLP-text para-style-override-1">„Myslím,“ řekl jednoroční dobrovolník k&#160;desátníkovi do chrápání páterova, „že jste úplně spokojen s&#160;naším nalezencem. Má se jak náležitě k&#160;světu.“</p>
			<p class="MLP-text para-style-override-1">„Už je, jak se říká,“ ozval se Švejk, „vodstavenej, pane kaprál, už cucá z&#160;flašky.“</p>
			<p class="MLP-text para-style-override-1">Desátník chvíli zápasil sám s&#160;sebou a&#160;najednou ztratil všechnu poníženost a&#160;řekl tvrdě:</p>
			<p class="MLP-text para-style-override-1">„Je náramně krotkej.“</p>
			<p class="MLP-text para-style-override-1">„Von mně připomíná s&#160;těma drobnejma, který nemá,“ prohodil Švejk, „že je jako nějaký Mlíčko, zedník z&#160;Dejvic, ten taky neměl tak dlouho drobný, až se zasekal po krk a&#160;byl zavřenej pro podvod. Prožral velký a&#160;neměl drobný.“</p>
			<p class="MLP-text para-style-override-1">„U&#160;pětasedmdesátýho regimentu,“ ozval se jeden muž z&#160;eskorty, „prochlastal hejtman celou plukovní kasu před válkou a&#160;musel kvitovat z&#160;vojny, a&#160;teď je zas hejtmanem, a&#160;jeden felák, kterej vokrad erár vo sukno na vejložky, bylo ho přes dvacet balíků, je dneska štábsfeldvéblem, a&#160;jeden infanterista byl nedávno v&#160;Srbsku zastřelenej, poněvadž sněd najednou svou konzervu, kterou měl si nechat na tři dny.“</p>
			<p class="MLP-text para-style-override-1">„To sem nepatří,“ prohlásil desátník, „ale to je pravda, že vypůjčovat si vod chudýho kaprála dvě zlatky na diškereci…“</p>
			<p class="MLP-text para-style-override-1">„Tu máte tu zlatku,“ řekl Švejk, „já se nechci vobohatit na vaše konto. A&#160;když mně dá ještě tu druhou zlatku, tak vám ji taky vrátím, abyste nebrečel. Vás má to těšit, když si nějakej váš vojenskej představenej vod vás vypůjčí peníze na outratu. Vy jste náramně sobeckej. Tady se jedná vo mizerný dvě zlatky, a&#160;já bych vás rád viděl, kdybyste měl vobětovat život za svýho vojenskýho představenýho, kdyby von ležel raněnej někde na nepřátelskej linii a&#160;vy jste ho měl zachránit a&#160;vodnést na svejch rukách a&#160;voni by stříleli po vás šrapnely a&#160;vším možným.“</p>
			<p class="MLP-text para-style-override-1">„Vy byste se podělal,“ bránil se desátník, „vy jedna fajfko.“</p>
			<p class="MLP-text para-style-override-1">„Je jich podělanejch víc v&#160;každým gefechtu,“ ozval se opět jeden muž z&#160;eskorty, „nedávno nám vypravoval jeden raněnej kamarád v&#160;Budějovicích, že když forykovali, že se podělal třikrát za sebou. Napřed, když lezli nahoru z&#160;dekungů na plac před dráthindrnisy, potom, když je začali stříhat, a&#160;potřetí že to pustil do kalhot, když se proti nim hnali Rusové s&#160;bajonety a&#160;řvali ‚urá‘. Pak začali utíkat zas nazpátek do dekungů a&#160;z&#160;jejich švarmu nebylo ani jednoho, aby nebyl podělanej. A&#160;jeden mrtvej, kerej ležel nahoře na dekungu nohama dolů, kerýmu při forykungu šrapák utrhl půl hlavy, jako by ji seříz, ten se v&#160;tom posledním okamžiku tak podělal, že to z&#160;jeho kalhot teklo přes bagančata dolů do dekungů i&#160;s&#160;krví. A&#160;ta půlka jeho lebky i&#160;s&#160;mozkem ležela zrovna pod tím. Vo tom člověk ani neví, jak se mu to stane.“</p>
			<p class="MLP-text para-style-override-1">„Někdy,“ řekl Švejk, „se zas v&#160;gefechtu člověku udělá špatně, člověk si něco zvoškliví. Vypravoval v&#160;Praze na Pohořelci na Vyhlídce jeden nemocnej rekonvalescent od Přemyslu, že tam někde pod festungem přišlo k&#160;útoku na bajonety a&#160;proti němu se vobjevil jeden Rus, chlap jako hora, a&#160;mazal si to na něho s&#160;bajonetem a&#160;měl pořádnou kapičku u&#160;nosu. Jak se mu von podíval na tu kapičku, na ten vozdr, že se mu hned udělalo špatně a&#160;musel jít na hilfsplac, kde ho uznali zamořenýho cholerou a&#160;odpravili do cholerovejch baráků do Pešti, kde se taky vopravdu nakazil cholerou.“</p>
			<p class="MLP-text para-style-override-1">„Byl to obyčejný infanterista, nebo kaprál?“ otázal se jednoroční dobrovolník.</p>
			<p class="MLP-text para-style-override-1">„Kaprál to byl,“ odpověděl Švejk klidně.</p>
			<p class="MLP-text para-style-override-1">„To by se mohlo stát i&#160;každému jednoročákovi,“ řekl pitomě desátník, ale přitom podíval se vítězoslavně na jednoročního dobrovolníka, jako by chtěl říct: To jsem ti dal, co na to řekneš.</p>
			<p class="MLP-text para-style-override-1">Ten však mlčel a&#160;lehl si na lavici.</p>
			<p class="MLP-text para-style-override-1">Blížili se k&#160;Vídni. Ti, kteří nespali, pozorovali z&#160;okna drátěné překážky a&#160;opevnění u&#160;Vídně, což vyvolalo patrně v&#160;celém vlaku pocit jisté stísněnosti.</p>
			<p class="MLP-text para-style-override-1">Jestli ozýval se ještě neustále z&#160;vagónů řev skopčáků od Kašperských Hor: „Wann ich kumm, wann ich kumm, wann ich wieda, wieda kumm,“ nyní umlkl pod nepříjemným dojmem ostnatých drátů, kterými byla Vídeň zadrátována.</p>
			<p class="MLP-text para-style-override-1">„Všechno je v&#160;pořádku,“ řekl Švejk, dívaje se na zákopy, „všechno je v&#160;ouplným pořádku, jenomže si tady Vídeňáci na vejletech mohou roztrhnout kalhoty. Tady musí bejt člověk vopatrnej.&#160;– Vídeň je vůbec důležité město,“ pokračoval, „jenom co mají divokejch zvířat v&#160;tej schönbrunnskej menažérii. Když jsem byl před lety ve Vídni, tak jsem se nejradši chodil dívat na vopice, ale když jede nějaká osobnost z&#160;císařskýho hradu, tak tam nikoho nepouštěj přes kordón. Byl se mnou jeden krejčí z&#160;desátýho okresu a&#160;toho zavřeli, poněvadž chtěl mermomocí ty vopice vidět.“</p>
			<p class="MLP-text para-style-override-1">„A&#160;byl jste taky ve hradě?“ otázal se desátník.</p>
			<p class="MLP-text para-style-override-1">„Je tam moc krásně,“ odpověděl Švejk, „já tam nebyl, ale vypravoval mně jeden, kterej tam byl. Nejhezčí je z&#160;toho burgwache. Každej z&#160;nich prej musí bejt na dva metry vysokej a&#160;potom dostane trafiku. A&#160;princezen je tam jako smetí.“</p>
			<p class="MLP-text para-style-override-1">Přejeli nějaké nádraží, kde za nimi doznívaly zvuky rakouské hymny kapely, která sem přišla snad omylem, poněvadž teprve za hezkou dobu se dostali s&#160;vlakem na nádraží, kde se zastavili, byla mináž a&#160;bylo slavnostní uvítání.</p>
			<p class="MLP-text para-style-override-1">Ale už to nebylo jako na začátku války, kdy se vojáci cestou na front přejedli na každém nádraží a&#160;kdy je vítaly družičky v&#160;pitomých bílých šatech a&#160;ještě blbějšími obličeji a&#160;zatraceně hloupými kyticemi a&#160;ještě hloupějším proslovem nějaké té dámy, jejíž manžel teď dělá náramného vlastence a&#160;republikána.</p>
			<p class="MLP-text para-style-override-1">Uvítání ve Vídni sestávalo ze tří členkyň spolku Rakouského červeného kříže a&#160;ze dvou členkyň nějakého válečného spolku vídeňských paní a&#160;dívek, jednoho oficielního zástupce vídeňského magistrátu a&#160;vojenského zástupce.</p>
			<p class="MLP-text para-style-override-1">Na všech těch tvářích bylo vidět únavu. Vlaky s&#160;vojskem jezdily dnem i&#160;nocí, sanitní vozy projížděly s&#160;raněnými každou hodinu, na nádražích přehazovali z&#160;koleje na druhou kolej každou chvíli vozy se zajatci a&#160;při všem tom museli být členové těch všech různých korporací a&#160;spolků. Šlo to ze dne na den a&#160;původní nadšení měnilo se v&#160;zívání. Střídali se v&#160;té službě, každý z&#160;nich, který se objevil na některém vídeňském nádraží, měl týž unavený výraz jako ti, kteří očekávali dnes vlak s&#160;budějovickým plukem.</p>
			<p class="MLP-text para-style-override-1">Z&#160;dobytčích vagónů vykukovali vojáci s&#160;výrazem beznadějnosti, jako u&#160;těch, kteří jdou na šibenici.</p>
			<p class="MLP-text para-style-override-1">K&#160;nim přistupovaly dámy a&#160;rozdávaly jim perník s&#160;cukrovými nápisy „Sieg und Rache“, „Gott strafe England“, „Der Österreicher hat ein Vaterland. Er liebt’s und hat auch Ursach fürs Vaterland zu kämpfen.“</p>
			<p class="MLP-text para-style-override-1">Bylo vidět, jak horáci od Kašperských Hor cpou se perníkem, přičemž je neopouštěl výraz beznadějnosti.</p>
			<p class="MLP-text para-style-override-1">Potom byl rozkaz jít si pro mináž po rotách k&#160;polním kuchyním, které stály za nádražím.</p>
			<p class="MLP-text para-style-override-1">Tam byla také důstojnická kuchyně, kam šel Švejk vyřídit poručení vrchního polního kuráta, zatímco jednoroční dobrovolník čekal, až ho nakrmí, poněvadž dva z&#160;eskorty šli pro celý arestantský vůz za mináží.</p>
			<p class="MLP-text para-style-override-1">Švejk vyřídil správně poručení a&#160;přecházeje koleje uviděl nadporučíka Lukáše, který se procházel mezi kolejnicemi a&#160;čekal, jestli v&#160;důstojnické mináži na něho něco zbude.</p>
			<p class="MLP-text para-style-override-1">Jeho situace byla velice nepříjemnou, poněvadž měli prozatím s&#160;nadporučíkem Kirschnerem jednoho burše. Chlapík se staral vlastně výhradně jen o&#160;svého pána a&#160;provozoval úplnou sabotáž, když šlo o&#160;nadporučíka Lukáše.</p>
			<p class="MLP-text para-style-override-1">„Komu to nesete, Švejku?“ otázal se nešťastný nadporučík, když Švejk položil na zem hromadu věcí, které vylákal v&#160;důstojnické mináži a&#160;které měl zabaleny do pláště.</p>
			<p class="MLP-text para-style-override-1">Švejk se chvíli zarazil, ale okamžitě se vzpamatoval. Jeho obličej byl plný jasu a&#160;klidu, když odpověděl:</p>
			<p class="MLP-text para-style-override-1">„To je pro vás, poslušně hlásím, pane obrlajtnant. Jenom nevím, kde máte svoje kupé, a&#160;potom taky nevím, jestli proti tomu, abych šel s&#160;vámi, nebude mít nic pan komandant vlaku. Von je nějaká svině.“</p>
			<p class="MLP-text para-style-override-1">Nadporučík Lukáš podíval se tázavě na Švejka, který však dobrácky důvěrně pokračoval:</p>
			<p class="MLP-text para-style-override-1">„Je to opravdu svině, pane obrlajtnant. Když byl na inspekci ve vlaku, já jsem mu hned hlásil, že už je jedenáct hodin a&#160;že mám vodbytej celej trest a&#160;že patřím buď do dobytčího vagónu, nebo k&#160;vám, a&#160;von mě vodbyl docela surově, abych prej jen zůstal, kde jsem, alespoň že vám, pane obrlajtnant, neudělám po cestě zas nějakou vostudu.“</p>
			<p class="MLP-text para-style-override-1">Švejk se zatvářil mučednicky:</p>
			<p class="MLP-text para-style-override-1">„Jako bych já vám, pane obrlajtnant, udělal vůbec někdy vostudu.“</p>
			<p class="MLP-text para-style-override-1">Nadporučík Lukáš si vzdychl.</p>
			<p class="MLP-text para-style-override-1">„Vostudu,“ pokračoval Švejk, „jsem vám jistě nikdy neudělal, jestli se něco stalo, to byla náhoda, pouhý řízení boží, jako říkal starej Vaníček z&#160;Pelhřimova, když si vodbejval šestatřicátej trest. Nikdy jsem nic neudělal naschvál, pane obrlajtnant, vždycky jsem chtěl udělat něco vobratnýho, dobrýho, a&#160;já za to nemůžu, jestli jsme voba z&#160;toho neměli žádnej profit a&#160;jenom samý pouhý trápení a&#160;mučení.“</p>
			<p class="MLP-text para-style-override-1">„Jen tolik neplačte, Švejku,“ řekl nadporučík Lukáš měkkým hlasem, když se přibližovali k&#160;štábnímu vagónu, „já všechno zařídím, abyste už zas byl se mnou.“</p>
			<p class="MLP-text para-style-override-1">„Poslušně hlásím, pane obrlajtnant, že nepláču. Mně to přišlo jen tolik líto, že jsme voba nejnešťastnější lidi v&#160;týhle vojně i&#160;pod sluncem a&#160;voba že za nic nemůžem. Je to hroznej vosud, když si pomyslím, že jsem takovej starostlivej vodjakživa!“</p>
			<p class="MLP-text para-style-override-1">„Uklidněte se, Švejku!“</p>
			<p class="MLP-text para-style-override-1">„Poslušně hlásím, pane obrlajtnant, že kdyby to nebylo proti subordinaci, že bych řek, že se vůbec uklidnit nemůžu, ale takhle musím říct, že podle vašeho rozkazu jsem už úplně klidnej.“</p>
			<p class="MLP-text para-style-override-1">„Tak jen lezte, Švejku, do vagónu.“</p>
			<p class="MLP-text para-style-override-1">„Poslušně hlásím, že už lezu, pane obrlajtnant.“</p>
			<p class="MLP-text-bez1radku--12-0 para-style-override-1">Nad vojenským táborem v&#160;Mostě panovalo noční ticho. V&#160;barácích pro mužstvo třásli se vojáci zimou a&#160;v&#160;důstojnických barácích otvírali okna, poněvadž bylo přetopeno.</p>
			<p class="MLP-text para-style-override-1">Od jednotlivých objektů, před kterými stály stráže, ozývaly se občas kroky hlídky, která si plašila chůzí spánek.</p>
			<p class="MLP-text para-style-override-1">Dole v&#160;Mostě nad Litavou zářily světla z&#160;c.&#160;k. továrny na masité konzervy, kde se pracovalo dnem i&#160;nocí a&#160;zpracovávaly se různé odpadky. Poněvadž šel odtud vítr do alejí ve vojenském táboře, šel sem smrad z&#160;hnijících šlach, kopyt, paznehtů a&#160;kostí, které vařili do polévkových konzerv.</p>
			<p class="MLP-text para-style-override-1">Od opuštěného pavilónku, kde dřív za času míru fotografoval nějaký fotograf vojáky trávící zde mládí na vojenské střelnici, bylo vidět dole v&#160;údolí u&#160;Litavy červené elektrické světlo v&#160;bordelu U&#160;kukuřičného klasu, který poctil svou návštěvou arcivévoda Štěpán při velkých manévrech u&#160;Šoproně v&#160;roce 1908 a&#160;kde se scházela denně důstojnická společnost.</p>
			<p class="MLP-text para-style-override-1">To byla nejlepší vykřičená místnost, kam nesměli chodit prostí vojáci a&#160;jednoroční dobrovolníci.</p>
			<p class="MLP-text para-style-override-1">Ti chodili do Růžového domu, jehož zelená světla byla též vidět od opuštěného fotografického ateliéru.</p>
			<p class="MLP-text para-style-override-1">Bylo to roztřídění jako později na frontě, kdy mocnářství nemohlo už svému vojsku ničím jiným pomoct než přenosnými bordely u&#160;štábů brigád, takzvanými „pufy“.</p>
			<p class="MLP-text para-style-override-1">Byly tedy k.&#160;k. Offizierspuff, k.&#160;k. Unteroffizierspuff a&#160;k.&#160;k.&#160;Mann­schaftspuff.</p>
			<p class="MLP-text para-style-override-1">Most nad Litavou zářil, stejně jako na druhé straně za mostem svítila Királyhida, Cislajtánie i&#160;Translajtánie. V&#160;obou městech, uherském i&#160;rakouském, hrály cikánské kapely, zářily okna kaváren a&#160;restaurací, zpívalo se, pilo. Místní měšťáci i&#160;úřednictvo vodilo sem do kaváren a&#160;restaurací své paničky a&#160;dospělé dcery a&#160;Most nad Litavou, Bruck an der Leitha, a&#160;Királyhida nebyly nic jiného než jeden velký bordel.</p>
			<p class="MLP-text para-style-override-1">V&#160;jednom z&#160;důstojnických baráků v&#160;táboře čekal v&#160;noci Švejk na svého nadporučíka Lukáše, který šel večer do města do divadla a&#160;doposud se nevrátil. Švejk seděl na odestlané posteli nadporučíkově a&#160;naproti němu seděl na stole sluha majora Wenzla.</p>
			<p class="MLP-text para-style-override-1">Major se opět vrátil k&#160;regimentu, když byla v&#160;Srbsku konstatována jeho úplná neschopnost na Drině. Mluvilo se o&#160;tom, že dal rozebrat a&#160;zničit pontonový most, když měl ještě půl svého bataliónu na druhé straně. Nyní byl přidělen k&#160;vojenské střelnici v&#160;Királyhidě jako velitel a&#160;měl také co dělat s&#160;hospodářstvím v&#160;táboře. Mezi důstojníky se vypravovalo, že si major Wenzl nyní pomůže na nohy. Pokoje Lukáše i&#160;Wenzla byly na téže chodbě.</p>
			<p class="MLP-text para-style-override-1">Sluha majora Wenzla Mikulášek, malinký chlapík od neštovic, klátil nohama a&#160;nadával:</p>
			<p class="MLP-text para-style-override-1">„Já se divím tomu mýmu starýmu pacholkovi, že ještě nejde. To bych rád věděl, kde se ten můj dědek celou noc fláká. Kdyby mně alespoň dal klíč od pokoje, leh bych si a&#160;čuřil. Má tam vína bezpočtu.“</p>
			<p class="MLP-text para-style-override-1">„Von prej krade,“ prohodil Švejk, pohodlně kouře cigarety svého nadporučíka, poněvadž ten mu zakázal v&#160;pokoji bafat z&#160;dýmky, „ty přece musíš vo tom něco vědít, odkud máte víno.“</p>
			<p class="MLP-text para-style-override-1">„Já chodím tam, kam mně přikáže,“ tenkým hlasem řekl Mikulášek, „dostanu lístek vod něho a&#160;už jdu fasovat pro nemocnici, a&#160;nesu to domů.“</p>
			<p class="MLP-text para-style-override-1">„A&#160;kdyby ti poručil,“ otázal se Švejk, „abys ukrad plukovní kasu, udělal bys to? Ty zde za stěnou nadáváš, ale třeseš se před ním jako osika.“</p>
			<p class="MLP-text para-style-override-1">Mikulášek zamrkal malýma očima:</p>
			<p class="MLP-text para-style-override-1">„To bych si rozmyslil.“</p>
			<p class="MLP-text para-style-override-1">„Nic si nesmíš rozmejšlet, ty jedno upocený mládě,“ rozkřikl se na něho Švejk, ale umlk, poněvadž se otevřely dveře a&#160;vstoupil nadporučík Lukáš. Byl, jak se ihned mohlo pozorovat, ve velice dobré náladě, poněvadž měl čepici obráceně.</p>
			<p class="MLP-text para-style-override-1">Mikulášek se tak lekl, že zapomněl seskočit ze stolu, ale salutoval vsedě, zapomenuv ještě ke všemu, že nemá na hlavě čepici.</p>
			<p class="MLP-text para-style-override-1">„Poslušně hlásím, pane obrlajtnant, že je všechno v&#160;pořádku,“ hlásil Švejk, zaujav pevné vojenské vzezření dle všech předpisů, přičemž cigareta mu zůstala v&#160;ústech.</p>
			<p class="MLP-text para-style-override-1">Nadporučík Lukáš si toho však nevšímal a&#160;šel přímo na Mikuláška, který vyvalenýma očima pozoroval každý pohyb nadporučíka a&#160;přitom dál salutoval a&#160;stále ještě seděl přitom na stole.</p>
			<p class="MLP-text para-style-override-1">„Nadporučík Lukáš,“ řekl přistupuje k&#160;Mikuláškovi nepříliš pevným krokem, „a jak vy se jmenujete?“</p>
			<p class="MLP-text para-style-override-1">Mikulášek mlčel. Lukáš přitáhl si židli před Mikuláška na stole, sedl si, dívaje se na něho nahoru, řekl:</p>
			<p class="MLP-text para-style-override-1">„Švejku, přineste mně z&#160;kufru služební revolver.“</p>
			<p class="MLP-text para-style-override-1">Mikulášek po celou dobu, co Švejk hledal v&#160;kufru, mlčel a&#160;jen se vyděšeně díval na nadporučíka. Jestli v&#160;té chvíli pochopil, že sedí na stole, byl jistě ještě zoufalejší, poněvadž jeho nohy dotýkaly se kolen sedícího nadporučíka.</p>
			<p class="MLP-text para-style-override-1">„Jářku, jak se jmenujete, člověče?“ volal nahoru na Mikuláška nadporučík. Ten ale mlčel dál. Jak později vysvětloval, dostal jakýsi druh strnutí při nenadálém příchodu nadporučíka. Chtěl seskočit, a&#160;nemohl, chtěl odpovědět, a&#160;nemohl, chtěl přestat salutovat, ale nešlo to.</p>
			<p class="MLP-text para-style-override-1">„Poslušně hlásím, pane obrlajtnant,“ ozval se Švejk, „že revolver není naládovanej.“</p>
			<p class="MLP-text para-style-override-1">„Tak ho naládujte, Švejku!“</p>
			<p class="MLP-text para-style-override-1">„Poslušně hlásím, pane obrlajtnant, že nemáme žádný patrony a&#160;že ho půjde těžko sestřelit ze stolu. Já si dovolím podotknout, pane obrlajtnant, že je to Mikulášek, burs od pana majora Wenzla. Ten vždycky ztratí řeč, když vidí někoho z&#160;pánů oficírů. Von se vůbec stydí mluvit. Vono je to vůbec takový, jak říkám, upocený mládě, utahaný. Pan major Wenzl nechá ho vždy stát na chodbě, když jde někam do města, a&#160;vono se to žalostivě potlouká po burších v&#160;baráku. Kdyby mělo příčinu se leknout, ale vždyť vlastně nic nevyvedlo.“</p>
			<p class="MLP-text para-style-override-1">Švejk si odplivl a&#160;v&#160;jeho hlase a&#160;v&#160;tom, že mluvil o&#160;Mikuláškovi ve středním rodě, bylo slyšet úplné opovržení nad zbabělostí sluhy majora Wenzla a&#160;nad jeho nevojenským chováním.</p>
			<p class="MLP-text para-style-override-1">„Dovolte,“ pokračoval Švejk, „abych si k&#160;němu čichl.“</p>
			<p class="MLP-text para-style-override-1">Švejk stáhl Mikuláška, neustále pitomě hledícího na nadporučíka, ze stolu, a&#160;postaviv ho na zem, čichl mu ke kalhotám.</p>
			<p class="MLP-text para-style-override-1">„Ještě ne,“ prohlásil, „ale začíná to. Mám ho vyhodit?“</p>
			<p class="MLP-text para-style-override-1">„Vyhoďte ho, Švejku.“</p>
			<p class="MLP-text para-style-override-1">Švejk vyvedl třesoucího se Mikuláška na chodbu, zavřel za sebou dveře a&#160;na chodbě k&#160;němu řekl:</p>
			<p class="MLP-text para-style-override-1">„Tak jsem ti, pitomý chlape, zachránil život. Až se vrátí pan major Wenzl, ať mně za to potichounku přineseš láhev vína. Bez legrace. Zachránil jsem ti opravdu život. Když je můj obrlajtnant vožralej, tak je zle. S&#160;tím to umím jen já a&#160;nikdo jiný.“</p>
			<p class="MLP-text para-style-override-1">„Já jsem…“</p>
			<p class="MLP-text para-style-override-1">„Prd jseš,“ opovržlivě vyjádřil se Švejk, „seď na prahu a&#160;čekej, až přijde tvůj major Wenzl.“</p>
			<p class="MLP-text para-style-override-1">„To je dost,“ uvítal Švejka nadporučík Lukáš, „že jdete, já chci s&#160;vámi mluvit. Nemusíte zas tak pitomě stát hapták. Sedněte si, Švejku, a&#160;nechte si to ‚dle rozkazu‘. Držte hubu a&#160;dávejte dobrý pozor. Víte, kde je v&#160;Királyhidě Sopronyi utcza? Nechte si pořád to vaše: ‚Poslušně hlásím, pane obrlajtnant, že nevím.‘ Nevíte, tak řekněte nevím, a&#160;basta. Napište si na kousek papíru: Sopronyi utcza číslo 16. V&#160;tom domě je železářský krám. Víte, co je to železářský krám? Hergot, neříkejte poslušně hlásím. Řekněte vím, nebo nevím. Tedy víte, co je to železářský krám? Víte, dobře. Ten krám patří nějakému Maďarovi Kákonyimu. Víte, co je to Maďar? Tak himlhergot, víte, nebo nevíte? Víte, dobře. Nahoře nad krámem je první patro a&#160;tam on bydlí. Víte o&#160;tom? Že nevíte, krucifix, tak já vám povídám, že tam bydlí. Stačí vám to? Stačí, dobře. Kdyby vám to nestačilo, tak vás dám zavřít. Máte poznamenáno, že se ten chlap jmenuje Kákonyi? Dobrá, tak vy, zítra ráno asi tak v&#160;deset hodin, půjdete dolů do města, najdete ten dům a&#160;půjdete nahoru do prvního patra a&#160;odevzdáte paní Kákonyiové toto psaní.“</p>
			<p class="MLP-text para-style-override-1">Nadporučík Lukáš otevřel náprsní tašku a&#160;dal zívaje Švejkovi do ruky bílou obálku se psaním bez adresy.</p>
			<p class="MLP-text para-style-override-1">„Je to věc náramně důležitá, Švejku,“ poučoval ho dál, „opatrnosti nikdy nezbývá, a&#160;proto, jak vidíte, není tam adresa. Já se na vás úplně spoléhám, že odevzdáte to psaní v&#160;pořádku. Poznamenejte si ještě, že ta dáma se jmenuje Etelka, tedy zapište si ‚paní Etelka Kákonyiová‘. Ještě vám říkám, že musíte to psaní diskrétně doručit za všech okolností a&#160;čekat na odpověď. Že máte čekat na odpověď, o&#160;tom je už napsáno v&#160;dopise. Co ještě chcete?“</p>
			<p class="MLP-text para-style-override-1">„Kdyby mně, pane obrlajtnant, nedali odpověď, co mám dělat?“</p>
			<p class="MLP-text para-style-override-1">„Tak připomenete, že musíte dostat stůj co stůj odpověď,“ odpověděl nadporučík zívaje poznovu na celé kolo, „teď ale půjdu už spát, jsem dnes doopravdy unaven. Co jsme jen toho vypili. Myslím, že každý by byl stejně unaven po celém tom večeru a&#160;noci.“</p>
			<p class="MLP-text para-style-override-1">Nadporučík Lukáš neměl původně v&#160;úmyslu někde se zdržet. Šel kvečeru z&#160;tábora do města jen do maďarského divadla v&#160;Királyhidě, kde hráli nějakou maďarskou operetku s&#160;macatými židovkami-herečkami v&#160;předních úlohách, jejichž báječnou předností bylo to, že vyhazovaly při tanci nohy do výše a&#160;nenosily ani trikot, ani kalhoty a&#160;kvůli větší přitažlivosti pánů důstojníků holily se dole jako Tatarky, z&#160;čehož ovšem neměla žádný požitek galérie, a&#160;zato tím větší důstojníci od dělostřelectva sedící dole v&#160;parteru, kteří si na tu krásu brali s&#160;sebou do divadla dělostřelecké triedry.</p>
			<p class="MLP-text para-style-override-1">Nadporučíka Lukáše nezajímalo však to zajímavé svinstvo, poněvadž vypůjčené divadelní kukátko nebylo achromatické a&#160;místo stehen viděl jen v&#160;pohybu nějaké fialové plochy.</p>
			<p class="MLP-text para-style-override-1">V&#160;přestávce po prvém jednání zaujala ho spíše jedna dáma, která, provázena pánem v&#160;prostředních letech, táhla ho ke garderobě a&#160;vykládala mu, že ihned půjdou domů, že se na takové věci dívat nebude. Pronášela to dosti hlasitě německy, načež její průvodce odpovídal maďarsky:</p>
			<p class="MLP-text para-style-override-1">„Ano, anděli, půjdeme, souhlasím. Je to opravdu nechutná věc.“</p>
			<p class="MLP-text para-style-override-1">„Es ist ekelhaft,“ odpovídala rozhorleně dáma, když jí pán navlékal divadelní plášť. Oči jí přitom plály rozčilením nad tou nestoudností, velké černé oči, hodící se tak dobře k&#160;její pěkné postavě. Podívala se přitom na nadporučíka Lukáše a&#160;pronesla ještě jednou rozhodně: „Ekelhaft, wirklich ekelhaft.“ To rozhodlo o&#160;krátkém románku.</p>
			<p class="MLP-text para-style-override-1">Obdržel informace od garderobiérky, že jsou to manželé Kákonyiovi, pán že má na Sopronyi utcza číslo 16 železářský závod.</p>
			<p class="MLP-text para-style-override-1">„A&#160;bydlí s&#160;paní Etelkou v&#160;prvním patře,“ řekla garderobiérka s&#160;podrobností staré kuplířky, „ona je Němkyně ze Šoproně a&#160;on je Maďar, zde je to všechno pomíchané.“</p>
			<p class="MLP-text para-style-override-1">Nadporučík Lukáš vzal si též z&#160;garderoby plášť a&#160;šel do města, kde setkal se ve velké vinárně a&#160;kavárně U&#160;arcivévody Albrechta s&#160;několika důstojníky od 91.&#160;pluku.</p>
			<p class="MLP-text para-style-override-1">Nemluvil mnoho a&#160;pil zato víc, kombinuje, co má vlastně napsat té přísné, mravné, hezké dámě, která ho rozhodně víc lákala než všechny ty opice na jevišti, jak se o&#160;nich vyjadřovali druzí důstojníci.</p>
			<p class="MLP-text--0-12 para-style-override-1">Ve velice dobré náladě odešel do malé kavárny U&#160;kříže sv.&#160;Štěpána, kde zašel do malého chambre séparée, vyhnal odtamtud nějakou Rumunku, která se nabízela, že se svlékne do naha a&#160;že si s&#160;ní může dělat, co chce, poručil si inkoust, péro a&#160;dopisní papír, láhev koňaku a&#160;napsal po bedlivé úvaze toto psaní, které se mu zdálo být vůbec nejhezčím, které kdy napsal:</p>
			<p class="MLP-dopis-bez1radku--I para-style-override-1">Milostivá paní!</p>
			<p class="MLP-dopis-bez1radku--I para-style-override-1">Byl jsem včera přítomen v&#160;městském divadle hře, která Vás rozhořčila. Sledoval jsem Vás již při celém prvním jednání, Vás i&#160;Vašeho pana manžela. Jak jsem pozoroval…</p>
			<p class="MLP-text--12-0 para-style-override-1">„Jen do něho,“ řekl si nadporučík Lukáš, „jaké má právo ten chlap mít takovou roztomilou ženu. Vždyť vypadá jako oholený pavián.“</p>
			<p class="MLP-text--0-12 para-style-override-1">Psal dál:</p>
			<p class="MLP-dopis-bez1radku--I para-style-override-1">Váš pan manžel s&#160;nejlepším porozuměním díval se na oplzlosti prováděné na jevišti ve hře, která ve Vás, milostivá paní, působila odpor, poněvadž to nebylo umění, ale hnusné působení na nejintimnější city člověka.</p>
			<p class="MLP-text--12-12 para-style-override-1">„Ta ženská má poprsí,“ pomyslil si nadporučík Lukáš, „jen přímo do toho!“</p>
			<p class="MLP-dopis-bez1radku--I para-style-override-1">Odpusťte, milostivá paní, že mne neznáte, ale přesto že jsem k&#160;Vám upřímný. Viděl jsem v&#160;životě mnoho žen, ale žádná na mne neučinila takový dojem jako Vy, neboť Váš úsudek a&#160;životní názor shoduje se úplně s&#160;mým názorem. Jsem přesvědčen, že Váš pan manžel je čistý sobec, který Vás tahá s&#160;sebou…</p>
			<p class="MLP-text--12-12 para-style-override-1">„To nejde,“ řekl k&#160;sobě nadporučík Lukáš a&#160;přeškrtl „schleppt mit“ a&#160;místo toho psal:</p>
			<p class="MLP-dopis-bez1radku--I para-style-override-1">… který v&#160;zájmu svém vodí Vás, milostivá, s&#160;sebou na divadelní představení odpovídající jedině jeho vkusu. Mám rád upřímnost, nevtírám se nijak ve Váš soukromý život, a&#160;přál bych si pohovořit s&#160;Vámi soukromě o&#160;čistém umění…</p>
			<p class="MLP-text--12-12 para-style-override-1">„Zde v&#160;hotelích to nepůjde, budu ji muset zatáhnout do Vídně,“ pomyslil si ještě nadporučík, „vezmu si komandýrovku.“</p>
			<p class="MLP-dopis-bez1radku--I para-style-override-1">Proto osměluji se, milostivá paní, poprositi Vás o&#160;setkání, abychom se blíže čestně seznámili, což jistě neodřeknete tomu, jehož v&#160;nejkratší době očekávají svízelné válečné pochody a&#160;který, v&#160;případě Vašeho laskavého svolení, zachová si v&#160;bitevní vřavě nejkrásnější vzpomínku na duši, která ho stejně pochopila, jako ji on sám chápal. Vaše rozhodnutí bude mi pokynem, Vaše odpověď rozhodujícím okamžikem v&#160;životě.</p>
			<p class="MLP-text--12-0 para-style-override-1">Podepsal se, vypil koňak a&#160;poručil si ještě jednu láhev, a&#160;pije číšku za číškou, takřka po každé větě doopravdy zaslzel, když přečetl své poslední řádky.</p>
			<p class="MLP-text-bez1radku--12-0 para-style-override-1">Bylo devět hodin ráno, když Švejk probudil nadporučíka Lukáše:</p>
			<p class="MLP-text para-style-override-1">„Poslušně hlásím, pane obrlajtnant, že jste zaspal službu a&#160;já už musím jít s&#160;vaším psaním do tý Királyhidy. Já už vás budil v&#160;sedm hodin, potom v&#160;půl osmý, pak v&#160;osm, když už šli kolem na cvičení, a&#160;vy jste se jen obrátil na druhou stranu. Pane obrlajtnant… Jářku, pane obrlajtnant…“</p>
			<p class="MLP-text para-style-override-1">Nadporučík Lukáš totiž chtěl se, zabručev cosi, obrátit opět na bok, což se mu nepodařilo, poněvadž Švejk s&#160;ním nemilosrdně třásl a&#160;hulákal:</p>
			<p class="MLP-text para-style-override-1">„Pane obrlajtnant, já jdu tedy s&#160;tím psaním do Királyhidy.“</p>
			<p class="MLP-text para-style-override-1">Nadporučík zívl:</p>
			<p class="MLP-text para-style-override-1">„S&#160;psaním? Ja, s&#160;mým psaním je to diskrétnost, rozumíte, tajemství mezi námi. Abtreten…“</p>
			<p class="MLP-text para-style-override-1">Nadporučík zabalil se opět do deky, ze které ho Švejk vytáhl, a&#160;spal dál, zatímco Švejk putoval dál do Királyhidy.</p>
			<p class="MLP-text para-style-override-1">Najít Sopronyi utczu číslo 16 nebylo by bývalo tak těžké, kdyby ho náhodou nebyl potkal starý sapér Vodička, který byl přidělen k&#160;„štajerákům“, jejichž kasárna byla dole v&#160;lágru. Vodička bydlíval před léty v&#160;Praze na Bojišti, a&#160;proto při takovém setkání nezbylo nic jiného, než že oba zašli do hospody U&#160;černého beránka v&#160;Brucku, kde byla známá číšnice Růženka, Češka, které byli všichni čeští jednoročáci, kteří kdy byli v&#160;lágru, nějaký obnos dlužni.</p>
			<p class="MLP-text para-style-override-1">Poslední dobou sapér Vodička, starý partyka, dělal jí kavalíra a&#160;měl v&#160;seznamu všechny maršky, které odjížděly z&#160;tábora, a&#160;chodil v&#160;pravý čas Čechy jednoročáky upomínat, aby se neztratili bez zaplacení útraty ve válečné vřavě.</p>
			<p class="MLP-text para-style-override-1">„Kam vlastně máš zaměříno?“ otázal se Vodička, když se ponejprv napili dobrého vína.</p>
			<p class="MLP-text para-style-override-1">„Je to tajemství,“ odpověděl Švejk, „ale tobě, jako starýmu kamarádovi, to svěřím.“</p>
			<p class="MLP-text para-style-override-1">Vysvětlil mu všechno dopodrobna a&#160;Vodička prohlásil, že je starej sapér a&#160;že ho nemůže opustit a&#160;že půjdou psaní odevzdat spolu.</p>
			<p class="MLP-text para-style-override-1">Bavili se znamenitě o&#160;minulých dobách a&#160;všechno se jim zdálo, když po dvanácté hodině vyšli od Černého beránka, přirozeným a&#160;snadným.</p>
			<p class="MLP-text para-style-override-1">Kromě toho měli v&#160;duši pevný dojem, že se nikoho nebojí. Vodička po celé cestě do Sopronyi utcza číslo 16 projevoval ohromnou nenávist vůči Maďarům a&#160;vypravoval neustále, jak se všude s&#160;nimi pere, kde se všude a&#160;kdy s&#160;nimi sepral a&#160;co mu kdy a&#160;kde zabránilo, aby se s&#160;nimi nepopral.</p>
			<p class="MLP-text para-style-override-1">„Jednou ti už takovýho kluka maďarskýho držím za chřtán v&#160;Pausdorfě, kam jsme šli my saperáci na víno, a&#160;chci mu dát jednu überšvunkem přes kokos v&#160;tý tmě, poněvadž jsme hned, jak to začlo, praštili láhví do visací lampy, a&#160;von najednou začne křičet: ‚Tondo, dyť to jsem já, Purkrábek, vod 16.&#160;landvér!‘ Málem by to byla bejvala mejlka. </p>
			<p class="MLP-text para-style-override-1">Zato jsme jim to tam, tajtrlíkům maďarským, vodplatili pořádně u&#160;Neziderskýho jezera, na který jsme se šli před třemi tejdny podívat. Leží tam ve vedlejší vsi nějaký oddělení strojních pušek nějakejch honvédů, a&#160;my jsme náhodou všichni zašli do jedný hospody, kde voni tančili ten svůj čardáš jako pominutý a&#160;roztahovali si držku na celý kolo se svým ‚Uram, uram, biró uram‘ nebo ‚Láňok, láňok, láňok a&#160;faluba‘. My si sedneme naproti nim, jen jsme si überšvunky položili před sebe na stůl, a&#160;povídáme si: ‚Vy pacholci, my vám dáme láňok,‘ a&#160;nějakej Mejstřík, kerej měl ploutev jako Bílá hora, se hned nabíd, že si půjde zatančit a&#160;že nějakýmu syčákovi vezme holku z&#160;kola. Holky byly setsakra fešandy, takový lejtkavý a&#160;prdelatý, stehnatý a&#160;vokatý, a&#160;jak se na ně ti maďarští pacholci mačkali, bylo vidět, že ty holky mají plný, tvrdý prsa jako půlmíče a&#160;že jim to dělá moc dobře a&#160;že se vyznají v&#160;tlačenici.</p>
			<p class="MLP-text para-style-override-1">Tak ten náš Mejstřík skočí do kola a&#160;tu největší fešandu chce brát jednomu honvédovi, kerej začal něco brebentit, a&#160;Mejstřík mu hned jednu hodil, ten se svalil, my už hned chytli überšvunky, votočili jsme si je kolem ruky, aby nám bajonety neulítly, skočili mezi ně, já jsem vykřik: ‚Vinnej nevinnej, berte to po řadě!‘ a&#160;už to šlo jako na másle. Začli vyskakovat oknem, my je chytali ve voknech za nohy a&#160;zas stahovali do sálu. Kdo nebyl náš, ten dostal. Zaplet se tam do toho jejich starosta s&#160;četníkem, a&#160;už dostali na chrám páně. Hostinskej byl taky bit, poněvadž začal německy nadávat, že prej kazíme zábavu.</p>
			<p class="MLP-text para-style-override-1">Ještě jsme potom chytali po vesnici ty, kteří se chtěli před námi schovat. Jako jednoho jejich cuksfíru, toho jsme našli zahrabanýho v&#160;seně na půdě v&#160;jednom statku až dole pod vsí. Prozradila nám ho jeho holka, poněvadž von tam tancoval s&#160;jinou. Byla udělaná do našeho Mejstříka a&#160;šla s&#160;ním potom nahoru po cestě na Királyhidu, kde jsou pod lesem sušírny na seno. Zatáhla ho do jedný takový sušírny a&#160;chtěla potom na něm pět korun a&#160;von jí dal přes hubu. Potom nás dohonil až nahoře u&#160;samýho lágru a&#160;povídal, že vždycky myslel, že jsou Maďarky vohnivější, ale ta svině že ležela jako pařez a&#160;pořád jen něco brebentila.</p>
			<p class="MLP-text para-style-override-1">Maďaři jsou, zkrátka řečeno, holota,“ zakončil starý sapér Vo­dička, načež Švejk poznamenal:</p>
			<p class="MLP-text para-style-override-1">„Někerej Maďar taky za to nemůže, že je Maďar.“</p>
			<p class="MLP-text para-style-override-1">„Jakpak by nemoh,“ rozčiloval se Vodička, „každej za to může, to je hloupost. To bych ti přál, aby dostali jednou tebe tak do parády, jako se mně stalo, když jsem první den sem přijel na kursy. Ještě to samý vodpůldne už nás sehnali jako stádo dobytka do školy a&#160;jeden takovej pitomec nám začal kreslit a&#160;vysvětlovat, co jsou to blindáže, jak se dělají základy, jak se to měří, a&#160;ráno prej, kdo to nebude mít nakreslený, jak von to vykládá, že bude zavřenej a&#160;uvázanej.</p>
			<p class="MLP-text para-style-override-1">‚Krucifix,‘ myslím si, ‚proto jsi se na frontě přihlásil do těch kursů, aby ses ulil z&#160;fronty, nebo abys večer maloval do nějakých sešitků tužtičkou jako školáček?‘ Takovej vztek mne vzal, žádný stání jsem neměl, ani jsem se nemoh na toho blbouna, co nám to vykládal, podívat. Nejraději byl bych všechno rozmlátil, jak jsem byl vzteklej. Ani jsem nečekal na kafe a&#160;hned jsem šel z&#160;baráku do Királyhidy, a&#160;z&#160;toho vzteku jsem na nic jinýho nemyslel než najít si v&#160;městě nějakou tichou putyku, vožrat se tam a&#160;udělat tam kravál, dát někomu přes držku a&#160;jít vybouřenej domů.</p>
			<p class="MLP-text para-style-override-1">Člověk míní, ale pánbůh mění. Tam u&#160;řeky až mezi zahradami našel jsem vopravdu takovej lokál, tichej jako kaple, jako stvořenej pro kravál. Seděli tam jen dva hosti a&#160;bavili se mezi sebou maďarsky, což mne ještě víc namíchalo, a&#160;taky jsem byl ještě dřív a&#160;víc vožralej, než jsem si myslel, takže jsem v&#160;tý vopici ani nepozoroval, že vedle je ještě jeden lokál, kam mezi tou dobou, co jsem se činil, přišlo asi vosum husarů, kteří se do mne pustili, když jsem těm dvěma prvním hostům dal přes držku. Ti prevíti husaři tak ti mne zmordovali a&#160;honili mezi zahradama, že jsem vůbec netrefil domů, až k&#160;ránu, a&#160;hned jsem musel na marodcimru, kde jsem se vymluvil, že jsem spad do cihelny, a&#160;celej tejden mne balili do mokrýho prostěradla, aby se mně záda nepodbírala. To si přej, panečku, dostat se mezi takový lotry. To nejsou lidi, to je dobytek.“</p>
			<p class="MLP-text para-style-override-1">„Kdo čím zachází, tím schází,“ řekl Švejk, „taky se jim nesmíš divit, že jsou rozčílení, když musejí tam nechat stát všechno víno na stole a&#160;mají tě honit po zahradách ve tmě. Voni si to měli s&#160;tebou vodbejt hned na místě v&#160;lokále, pak tě vyhodit. Pro ně by to bejvalo bylo lepší a&#160;pro tebe taky, kdyby to s&#160;tebou skoncovali u&#160;stolu.</p>
			<p class="MLP-text para-style-override-1">Já jsem znal nějakýho kořalečníka Paroubka v&#160;Libni. Jednou se mu tam opil nějakej dráteník jalovcovou a&#160;začal nadávat, že je to slabý, že do toho leje vodu, že kdyby drátoval sto let a&#160;za celej vejdělek si koupil samou jalovcovou a&#160;vypil ji najednou, že by moh ještě chodit po provaze a&#160;nosit ho, Paroubka, v&#160;náručí. Potom ještě řekl Paroubkovi, že je huncút a&#160;šaščínská bestie, tak ho milej Paroubek chyt, votlouk mu jeho pastě na myši a&#160;dráty vo hlavu a&#160;vyhodil ho ven a&#160;mlátil ho po ulici tyčí na stahování rolety až dolů na Invalidovnu a&#160;hnal ho, jak byl zdivočelej, přes Invalidovnu v&#160;Karlíně až nahoru na Žižkov, vodtud přes Židovský pece do Malešic, kde vo něj konečně tyč přerazil, takže se moh vrátit nazpátek do Libně. Jó, ale v&#160;tom rozčílení zapomněl na to, že má ještě asi to všechno obecenstvo v&#160;kořalně, že si tam asi budou ti syčani sami hospodařit. A&#160;taky se vo tom přesvědčil, když konečně se zas dostal do svý kořalny.</p>
			<p class="MLP-text para-style-override-1">U&#160;kořalny bylo napolovic stažený rolo, u&#160;kterýho stáli dva policajti, taky silně nabraný, když dělali vevnitř pořádek. Dopolovic všechno vypitý, na ulici prázdnej soudek vod rumu, a&#160;pod pultama našel Paroubek dva vožralý chlapy, kteří byli přehlédnutý policajty a&#160;kteří, když je vytáhl, chtěli mu platit po dvou krejcařích, víc prej žitný nevypili.</p>
			<p class="MLP-text para-style-override-1">Tak se trestá přenáhlenost. To máš jako na vojně. Napřed nepřítele porazíme a&#160;potom pořád a&#160;pořád za ním, a&#160;nakonec nestačíme sami utíkat.“</p>
			<p class="MLP-text para-style-override-1">„Já jsem si ty chlapy dobře zapamatoval,“ ozval se Vodička, „kdyby mně tak některej z&#160;těch husarů padl do cesty, já bych si to s&#160;ním vyrovnal. My saperáci jsme, když to do nás vjede, potvory. My nejsme jako ty železný mouchy.</p>
			<p class="MLP-text para-style-override-1">Když jsme byli na frontě u&#160;Přemyslu, tak tam byl s&#160;námi hejtman Jetzbacher, svině, které nebylo rovno pod sluncem. Ten nás uměl tak sekýrovat, že nějakej Bitterlich od naší kumpačky, Němec, ale moc takovej hodnej člověk, se kvůli němu zastřelil. Tak jsme si řekli, že až to začne z&#160;ruský strany hvízdat, že taky náš hejtman Jetzbacher žít nebude. A&#160;hned taky, jak začali Rusové po nás střílet, dali jsme do něho při přestřelce pět šusů. Potvora byl ještě živ jako kočka, tak jsme ho museli dvěma ranama dorazit, aby z&#160;toho nic nebylo; jenom zamručel, ale tak nějak směšně, moc legračně.“</p>
			<p class="MLP-text para-style-override-1">Vodička se zasmál:</p>
			<p class="MLP-text para-style-override-1">„To máš na frontě na denním pořádku. Vypravoval mně můj jeden kamarád, je teď taky u&#160;nás, že když byl jako infanterák pod Bělehradem, jejich kumpačka v&#160;gefechtu vodstřelila si svýho obrlajtnanta, taky takovýho psa, který zastřelil sám dva vojáky na pochodu, poněvadž už dál nemohli. Ten, když dodělával, najednou začal hvízdat signál k&#160;vodstoupení. Mohli se prej všichni kolem uřehtat.“</p>
			<p class="MLP-text para-style-override-1">Za tohoto poutavého a&#160;poučného rozhovoru našel Švejk s&#160;Vo­dičkou konečně železářský krám pana Kákonyie na Sopronyi utcza číslo 16.</p>
			<p class="MLP-text para-style-override-1">„Měl bys přece jen radši zde počkat,“ řekl Švejk k&#160;Vodičkovi před průjezdem domu, „já jen seběhnu do prvního patra a&#160;odevzdám psaní, počkám si na odpověď a&#160;hned jsem zas dole.“</p>
			<p class="MLP-text para-style-override-1">„Já tě mám vopustit?“ podivil se Vodička, „ty neznáš Maďary, říkám ti to pořád. Tady musíme bejt na ně vopatrní. Já ho plácnu.“</p>
			<p class="MLP-text para-style-override-1">„Poslouchej, Vodičko,“ řekl Švejk vážně, „zde se nejedná vo Maďara, zde se jedná vo jeho paní. Vždyť jsem ti to všecko, když jsme seděli s&#160;tou českou kelnerkou, vykládal, že nesu psaní vod svýho obrlajtnanta, že je to naprosté tajemství. Von mně přece můj obrlajtnant klad na srdce, že vo tom nesmí vědět žádná živá duše, a&#160;ta tvoje kelnerka sama přece povídala, že je to úplně správný, že je to diskrétní věc. Vo tom že se nesmí nikdo dovědít, že si pan obrlajtnant dopisuje se vdanou ženskou. A&#160;ty sám jsi to taky schválil a&#160;přikyvoval na to hlavou. Vysvětlil jsem vám to přece, jak náleží a&#160;patří, že vykonám přesně rozkaz svýho obrlajtnanta, a&#160;ty najednou mermomocí chceš jít s&#160;sebou nahoru.“</p>
			<p class="MLP-text para-style-override-1">„Ty mě ještě neznáš, Švejku,“ odpověděl též velice vážně starý sapér Vodička, „když jsem už jednou řek, že tě nevopustím, tak si pamatuj, že moje slovo platí za sto. Když jdou dva, je to vždycky bezpečnější.“</p>
			<p class="MLP-text para-style-override-1">„Z&#160;toho tě, Vodičko, vyvedu. Víš, kde je na Vyšehradě Neklanova ulice? Tam měl dílnu zámečník Voborník. Byl to člověk spravedlivej a&#160;jednoho dne, když se vrátil domů z&#160;flámu, tak si s&#160;sebou přived ještě jednoho flamendra spát. Potom ležel dlouho a&#160;dlouho a&#160;každej den, když mu jeho žena převazovala ránu na hlavě, tak mu říkala: ‚Vidíš, Toníčku, kdybyste byli nepřišli dva, tak jsem ti jenom zahrála a&#160;nehodila ti na hlavu decimálku.‘ A&#160;von potom, když už moh mluvit, říkal: ‚Máš pravdu, matko, podruhý až někam pudu, tak s&#160;sebou nikoho nepřitáhnu.‘“</p>
			<p class="MLP-text para-style-override-1">„To by tak ještě scházelo,“ rozdurdil se Vodička, „aby nám ještě ten Maďar chtěl hodit něco na hlavu. Já ho chytnu za krk a&#160;shodím ho z&#160;prvního poschodí dolů po schodech, že poletí jako šrapnel. Na ty kluky maďarský se musí jít vostře. Jakýpak s&#160;nimi cavyky.“</p>
			<p class="MLP-text para-style-override-1">„Vodičko, vždyť ty jsi přece tolik nevypil. Já měl vo dvě čtvrtky víc než ty. Rozvaž si jenom to, že nesmíme udělat žádnej skandál. Já jsem za to zodpovědnej. Jedná se přece vo ženskou.“</p>
			<p class="MLP-text para-style-override-1">„Plácnu taky ženskou, Švejku, mně je to jedno, to ještě neznáš starýho Vodičku. Jednou v&#160;Záběhlicích na Růžovým ostrově nechtěla se mnou jít jedna taková maškara tančit, že prej mám voteklou hubu. Měl jsem pravda hubu vopuchlou, poněvadž jsem právě přišel z&#160;jedný taneční zábavy v&#160;Hostivaři, ale považ si tu urážku vod tý běhny.</p>
			<p class="MLP-text para-style-override-1">‚Tak tu máte taky jednu, velectěná slečno,‘ řek jsem, ‚aby vám to nebylo líto.‘ Jak jsem jí tu jednu utrh, povalila celej stůl na zahradě i&#160;se sklenicema, za kterým seděla s&#160;tatínkem a&#160;s&#160;maminkou a&#160;s&#160;dvěma bratry. Ale nebál jsem se celýho Růžovýho ostrova. Byli tam známí z&#160;Vršovic a&#160;ty mně pomohli. Ztřískali jsme asi pět rodin i&#160;s&#160;dětma. Muselo to bejt slyšet až do Michle a&#160;potom to taky bylo v&#160;novinách o&#160;tej zahradní zábavě toho dobročinnýho spolku nějakejch rodáků ňákýho města.</p>
			<p class="MLP-text para-style-override-1">A&#160;proto jak říkám, jak mně jiní pomohli, tak i&#160;já vždycky každýmu kamarádovi pomůžu, když má k&#160;něčemu dojít. Za živýho boha se vod tebe nehnu. Ty Maďary neznáš… To mně přece nemůžeš udělat, abys mě vod sebe vodstrkoval, když se vidíme po tolika létech, a&#160;ještě za jakejch vokolností.“</p>
			<p class="MLP-text para-style-override-1">„Tak tedy pojď s&#160;sebou,“ rozhodl se Švejk, „ale vopatrně jednat, abychom neměli nějaký nepříjemnosti.“</p>
			<p class="MLP-text para-style-override-1">„Nestarej se, kamaráde,“ potichu řekl Vodička, když šli ke schodům, „já ho plácnu…“</p>
			<p class="MLP-text para-style-override-1">A&#160;ještě tišeji dodal:</p>
			<p class="MLP-text para-style-override-1">„Uvidíš, že nám nedá ten kluk maďarská žádnou práci.“</p>
			<p class="MLP-text para-style-override-1">A&#160;kdyby byl někdo v&#160;průjezdě a&#160;rozuměl česky, byl by zaslechl již ze schodů hlasitěji pronesené Vodičkovo heslo: „Ty Maďary neznáš…“, heslo, ku kterému on došel v&#160;tichém lokále nad řekou Litavou, mezi zahradami slavné Királyhidy, obklopené vrchy, na které budou vojáci vzpomínat vždy s&#160;proklínáním při vzpomínkách na ty všechny übunky do světové války i&#160;za světové války, na kterých se cvičili teoreticky masakrům a&#160;řežím.</p>
			<p class="MLP-text-bez1radku--12-0 para-style-override-1">Švejk s&#160;Vodičkou stáli před dveřmi bytu pana Kákonyiho. Než přitlačil na knoflík zvonku, poznamenal Švejk:</p>
			<p class="MLP-text para-style-override-1">„Slyšel jsi někdy, Vodičko, že vopatrnost je matkou moudrosti?“</p>
			<p class="MLP-text para-style-override-1">„Já se vo to nestarám,“ odpověděl Vodička, „von nesmí mít ani čas votevřít hubu…“</p>
			<p class="MLP-text para-style-override-1">„Já s&#160;ním taky nemám co jednat, Vodičko.“</p>
			<p class="MLP-text para-style-override-1">Švejk zazvonil a&#160;Vodička řekl hlasitě:</p>
			<p class="MLP-text para-style-override-1">„Ajncvaj, a&#160;bude ze schodou.“</p>
			<p class="MLP-text para-style-override-1">Dveře se otevřely, objevila se služka a&#160;tázala se maďarsky, čeho si přejí.</p>
			<p class="MLP-text para-style-override-1">„Nem tudom,“ řekl opovržlivě Vodička, „uč se, holka, česky.“</p>
			<p class="MLP-text para-style-override-1">„Verstehen Sie deutsch?“ otázal se Švejk.</p>
			<p class="MLP-text para-style-override-1">„A&#160;pischen.“</p>
			<p class="MLP-text para-style-override-1">„Also sagen Sie der Frau, ich will die Frau sprechen, sagen Sie, daß ein Brief ist von einem Herr draußen in Kong.“</p>
			<p class="MLP-text para-style-override-1">„Já se ti divím,“ řekl Vodička, vstupuje za Švejkem do předsíně, „že s&#160;takovým smradem mluvíš.“</p>
			<p class="MLP-text para-style-override-1">Stáli v&#160;předsíni, zavřeli dveře na chodbu a&#160;Švejk jen poznamenal:</p>
			<p class="MLP-text para-style-override-1">„Mají to tady pěkně zařízený, dokonce dva deštníky na věšáku, a&#160;ten vobraz toho Pána Krista taky není špatnej.“</p>
			<p class="MLP-text para-style-override-1">Z&#160;jednoho pokoje, odkud ozývalo se klepání lžic a&#160;zvonění talířů, vyšla opět služka a&#160;řekla k&#160;Švejkovi:</p>
			<p class="MLP-text para-style-override-1">„Frau ist gesagt, daß sie hat ka’ Zeit, wenn was ist, das mir geben und sagen.“</p>
			<p class="MLP-text para-style-override-1">„Also,“ řekl slavnostně Švejk, „der Frau ein Brief, aber halten Küschen.“</p>
			<p class="MLP-text para-style-override-1">Vytáhl psaní nadporučíka Lukáše.</p>
			<p class="MLP-text para-style-override-1">„Ich,“ řekl, ukazuje prstem na sebe, „Antwort warten hier in die Vorzimmer.“</p>
			<p class="MLP-text para-style-override-1">„Co si nesedneš?“ ptal se Vodička, který již seděl na židli u&#160;zdi, „tamhle máš židli. Budeš stát tady jako žebrák. Neponižuj se před tím Maďarem. Uvidíš, že s&#160;ním budeme mít tahanici, ale já ho plácnu.&#160;– Poslyš,“ řekl po chvíli, „kde jsi se naučil německy?“</p>
			<p class="MLP-text para-style-override-1">„Sám vod sebe,“ odpověděl Švejk. Opět bylo chvíli ticho. Pak bylo slyšet z&#160;pokoje, kam odnesla služka psaní, velký křik a&#160;hluk. Někdo uhodil něčím těžkým o&#160;zem, pak se dalo rozeznat jasně, že tam lítají sklenice a&#160;tříští se talíře, do čehož znělo hulákání. „Baszom az anyát, baszom az istenet, baszom a&#160;Krisztus Márját, baszom az atyádot, baszom a&#160;világot!“</p>
			<p class="MLP-text para-style-override-1">Dveře se rozletěly a&#160;do předsíně vběhl pán v&#160;nejlepších letech s&#160;ubrouskem kolem krku, mávaje před chvilkou odevzdaným dopisem.</p>
			<p class="MLP-text para-style-override-1">Nejblíže dveří seděl starý saperák Vodička a&#160;rozčilený pán se také první na něho obrátil.</p>
			<p class="MLP-text para-style-override-1">„Was soll das heißen, wo ist der verfluchte Kerl, welcher dieses Brief gebracht hat?“</p>
			<p class="MLP-text para-style-override-1">„Pomalu,“ řekl Vodička vstávaje, „ty nám zde moc neřvi, abys nevylít, a&#160;když chceš vědět, kdo ten dopis přines, tak se zeptej tamhle kamaráda. Ale mluv s&#160;ním slušně, nebo budeš za dveřma natotata.“</p>
			<p class="MLP-text para-style-override-1">Nyní bylo na Švejkovi, aby se přesvědčil o&#160;bohaté výřečnosti rozčileného pána s&#160;ubrouskem kolem krku, který míchal páté přes deváté, že právě obědvali.</p>
			<p class="MLP-text para-style-override-1">„My jsme slyšeli, že obědváte,“ lámanou němčinou souhlasil s&#160;ním Švejk, dodávaje česky: „Mohlo nás to taky napadnout, že vás asi zbytečně vytrhnem vod oběda.“</p>
			<p class="MLP-text para-style-override-1">„Neponižuj se,“ ozval se Vodička.</p>
			<p class="MLP-text para-style-override-1">Rozčilený pán, kterému po jeho živé gestikulaci držel ubrousek již jen za jeden cíp, pokračoval dál, že napřed myslel, že se ve psaní jedná o&#160;vykázání nějakých místností pro vojsko v&#160;tomto domě, který patří jeho paní.</p>
			<p class="MLP-text para-style-override-1">„Sem by se ještě vešlo hodně vojska,“ řekl Švejk, „ale vo to se v&#160;tom psaní nejednalo, jak jste se asi přesvědčil.“</p>
			<p class="MLP-text para-style-override-1">Pán se chytil za hlavu, přičemž spustil celou řadu výčitek, že byl taky rezervním lajtnantem, teď že by rád sloužil, ale že má ledvinovou nemoc. Za jeho časů že nebylo tak důstojnictvo rozpustilé, aby rušilo klid domácnosti. Že psaní pošle na velitelství pluku, do ministerstva vojenství, uveřejní je v&#160;novinách.</p>
			<p class="MLP-text para-style-override-1">„Pane,“ řekl důstojně Švejk, „to psaní jsem psal já. Ich geschrieben, kein Oberleutnant. Podpis jen tak, falešný, Unterschrift, Name, falsch. Mně se vaše paní velice líbí. Ich liebe Ihre Frau. Já jsem do vaší paní zamilovanej až po uši, jak říkal Vrchlický. Kapitales Frau.“</p>
			<p class="MLP-text para-style-override-1">Rozčilený pán se chtěl vrhnout na Švejka, který stál klidně a&#160;spokojeně před ním, ale starý sapér Vodička, sledující každý jeho pohyb, podrazil mu nohu, vytrhl mu psaní z&#160;ruky, kterým stále mával, strčil do kapsy, a&#160;když se pan Kákonyi vzchopil, chytil ho Vodička, odnesl ke dveřím, otevřel si dveře jednou rukou, a&#160;už bylo slyšet, jak na schodech se něco válí.</p>
			<p class="MLP-text para-style-override-1">Šlo to tak rychle jako v&#160;pohádkách, když si čert přijde pro člověka.</p>
			<p class="MLP-text para-style-override-1">Po rozčileném pánovi zůstal jen ubrousek. Švejk ho zvedl, zaklepal slušně na dveře pokoje, odkud před pěti minutami vyšel pan Kákonyi a&#160;odkud bylo slyšet ženský pláč.</p>
			<p class="MLP-text para-style-override-1">„Přináším vám ubrousek,“ řekl Švejk měkce k&#160;paní, která brečela na pohovce, „moh by se pošlapat. Moje úcta.“</p>
			<p class="MLP-text para-style-override-1">Srazil paty dohromady, zasalutoval a&#160;vyšel na chodbu. Na scho­dech nebylo znát tak dalece nijakých stop zápasu, zde dle předpokladů Vodičkových odehrávalo se vše úplně lehce. Jedině potom u&#160;vrat v&#160;průjezdě našel Švejk utržený nákrční límeček. Tam se patrně, když pan Kákonyi zoufale se zachytil domovních vrat, aby nebyl vyvlečen na ulici, odehrával poslední akt této tragédie.</p>
			<p class="MLP-text para-style-override-1">Zato na ulici bylo rušno. Pana Kákonyiho odtáhli do protějšího průjezdu, kde ho polívali vodou, a&#160;uprostřed ulice bil se starý sapér Vodička jako lev proti několika honvédům a&#160;honvédhusarům, kteří se zastali svého krajana. Oháněl se mistrně bodlem na řemenu jako cepem. A&#160;nebyl sám. Jemu po boku bojovalo několik českých vojáků od různých regimentů, kteří právě šli ulicí.</p>
			<p class="MLP-text para-style-override-1">Švejk, jak později tvrdil, ani sám nevěděl, jak se taky do toho dostal, a&#160;poněvadž neměl žádné bodlo, jak se mu do rukou dostala hůl nějakého uděšeného diváka.</p>
			<p class="MLP-text para-style-override-1">Trvalo to hezkou chvíli, ale všechno pěkné má taky své konce. Přišel berajtšaft a&#160;sebral to všechno.</p>
			<p class="MLP-text para-style-override-1">Švejk šel s&#160;holí, která byla komandantem berajtšaftu uznána jako corpus delicti, vedle Vodičky.</p>
			<p class="MLP-text para-style-override-1">Švejk šel spokojeně, maje hůl jako flintu na rameni.</p>
			<p class="MLP-text para-style-override-1">Starý sapér Vodička po celou cestu tvrdošíjně mlčel. Až teprve když vcházeli na hauptvachu, řekl zasmušile k&#160;Švejkovi:</p>
			<p class="MLP-text para-style-override-1">„Nepovídal jsem ti to, že Maďary neznáš?“</p>
		</div>
</body>
</html>