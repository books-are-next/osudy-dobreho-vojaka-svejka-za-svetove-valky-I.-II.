<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>osudy_dobreho_vojaka_svejka_i_ii-18</title>
		<link href="../Styles/osudy_dobr_idstyles.css" rel="stylesheet" type="text/css"/>
	</head>
	<body id="osudy_dobreho_vojaka_svejka_i_ii" xml:lang="cs-CZ">
		<div>
			<p id="toc_marker-2-15" class="MLP-uroven2-kapitola para-style-override-1">15. <br/>Katastrofa</p>
			<p class="MLP-text-bez1radku para-style-override-1">Plukovník Bedřich Kraus, mající též přídomek von Zillergut, po nějaké vesničce v&#160;Solnohradech, kterou jeho předkové prožrali již ve století osmnáctém, byl úctyhodným pitomcem. Když něco vypravoval, mluvil samé pozitivní věci, tázaje se přitom, zdali všichni rozumí nejprimitivnějším výrazům:</p>
			<p class="MLP-text para-style-override-1">„Tedy okno, pánové, ano. Víte, co je to okno?“</p>
			<p class="MLP-text para-style-override-1">Nebo: „Cesta, u&#160;které po obou stranách jsou příkopy, nazývá se silnicí. Ano, pánové. Víte, co je to příkop? Příkop jest vykopávka, na které pracuje více lidí. Jest to prohlubenina. Ano. Pracuje se motykami. Víte, co je to motyka?“</p>
			<p class="MLP-text para-style-override-1">Trpěl vysvětlovací mánií, což činil s&#160;takovým oduševněním jako nějaký vynálezce vypravující o&#160;svém díle.</p>
			<p class="MLP-text para-style-override-1">„Kniha je, pánové, více různě nařezaných čtvrtek papíru, různého formátu, který jest potištěn a&#160;sestaven dohromady, svázán a&#160;sklížen. Ano. Víte, pánové, co je to klih? Klih jest lepidlo.“</p>
			<p class="MLP-text para-style-override-1">Byl tak nehorázně blbý, že se mu důstojníci zdaleka vyhýbali, aby nemuseli od něho slyšet, že chodník rozděluje ulici na jízdní dráhu a&#160;že je to vyvýšený dlážděný pruh kolem průčelí domu. A&#160;průčelí domu že je ona část, kterou vidíme z&#160;ulice nebo z&#160;chodníku. Zadní část domu z&#160;chodníku vidět nemůžeme, o&#160;čemž se okamžitě můžeme přesvědčit, jestli vstoupíme do jízdní dráhy.</p>
			<p class="MLP-text para-style-override-1">Byl ochoten tu zajímavost ihned demonstrovat. Naštěstí však ho přejeli. Od té doby zpitoměl ještě víc. Zastavoval důstojníky a&#160;dával se s&#160;nimi do nekonečně dlouhých rozhovorů o&#160;amoletách, slunci, teploměrech, koblihách, oknech a&#160;poštovních známkách.</p>
			<p class="MLP-text para-style-override-1">Bylo to opravdu podivuhodné, že ten blbec mohl poměrně dosti rychle postupovat a&#160;mít za sebou velice vlivné lidi, jako byl velící generál, který mu držel palec i&#160;při jeho naprosté vojenské neschopnosti.</p>
			<p class="MLP-text para-style-override-1">O&#160;manévrech prováděl se svým plukem pravé divy. Nikdy nedorazil nikam včas, vodil pluk v&#160;kolonách proti strojním puškám, a&#160;kdysi před léty stalo se při císařských manévrech na českém jihu, že se úplně s&#160;plukem ztratil, dostal se s&#160;ním až na Moravu, kde se s&#160;ním potloukal ještě několik dní potom, když už bylo po manévrech a&#160;vojáci leželi v&#160;kasárnách. Prošlo mu to.</p>
			<p class="MLP-text para-style-override-1">Jeho přátelský poměr s&#160;velícím generálem a&#160;jinými neméně blbými vojenskými hodnostáři starého Rakouska vynesl mu různá vyznamenání a&#160;řády, kterými byl neobyčejně poctěn, a&#160;považoval se za nejlepšího vojáka pod sluncem a&#160;teoretikem strategie i&#160;všech vojenských věd.</p>
			<p class="MLP-text para-style-override-1">Při přehlídkách pluku dával se do hovoru s&#160;vojáky a&#160;ptal se jich vždy jedno a&#160;totéž:</p>
			<p class="MLP-text para-style-override-1">„Proč se ručnici zavedené ve vojsku říká manlicherovka?“</p>
			<p class="MLP-text para-style-override-1">U&#160;pluku měl přezdívku manlichertrotl. Byl neobyčejně mstivý, ničil podřízené důstojníky, když se mu nelíbili, a&#160;když se chtěli ženit, tu posílal nahoru velmi špatná odporučení jich žádosti.</p>
			<p class="MLP-text para-style-override-1">Scházela mu polovička levého ucha, kterou mu usekl jeho protivník za mládí v&#160;souboji kvůli prostému konstatování pravdy, že Bedřich Kraus von Zillergut je prapitomý chlap.</p>
			<p class="MLP-text para-style-override-1">Rozebereme-li jeho duševní schopnosti, dojdeme k&#160;přesvědčení, že nebyly o&#160;nic lepší těch, které proslavily otlemeného Habsburka Františka Josefa jako notorického idiota.</p>
			<p class="MLP-text para-style-override-1">Týž spád jeho řeči, táž zásoba největší naivnosti. Na jednom banketu v&#160;důstojnickém kasině plukovník Kraus von Zillergut zčistajasna pronesl, když byla řeč o&#160;Schillerovi:</p>
			<p class="MLP-text para-style-override-1">„Tak jsem vám, pánové, včera viděl parní pluh hnaný lokomotivou. Považte si, pánové, lokomotivou, ale ne jednou, dvěma lokomotivami. Vidím kouř, jdu blíž, a&#160;ona to lokomotiva a&#160;na druhé straně druhá. Řekněte mně, pánové, není-liž to směšné? Dvě lokomotivy, jako by nestačila jedna.“</p>
			<p class="MLP-text para-style-override-1">Zamlčel se a&#160;po chvíli prohodil:</p>
			<p class="MLP-text para-style-override-1">„Dojde-li benzín, musí se automobil zastavit. To jsem také viděl včera. Potom se žvaní o&#160;setrvačnosti, pánové. Nejede, stojí, nehne se, nemá benzínu. Není-liž to směšné?“</p>
			<p class="MLP-text para-style-override-1">Byl při své tuposti neobyčejně nábožný. Měl doma v&#160;bytě domácí oltář. Chodil často ke zpovědi a&#160;k&#160;přijímání k&#160;Ignáci a&#160;od vypuknutí války modlil se za zdar zbraní rakouských a&#160;německých. Míchal křesťanství se sny o&#160;germánské hegemonii. Bůh měl pomoci zabrat bohatství a&#160;území přemožených.</p>
			<p class="MLP-text para-style-override-1">Strašně se vždy rozčiloval, když četl v&#160;novinách, že opět přivezli zajatce.</p>
			<p class="MLP-text para-style-override-1">Říkal: „K&#160;čemu vozit zajatce? Postřílet se mají všichni. Žádné slitování. Tancovat mezi mrtvolami. Všechny civilisty v&#160;Srbsku spálit do posledního. Děti ubít bajonety!“</p>
			<p class="MLP-text para-style-override-1">Nebyl o&#160;nic horší než německý básník Vierordt, který uveřejnil za války verše, aby Německo nenávidělo a&#160;zabíjelo s&#160;železnou duší milióny francouzských ďáblů:</p>
			<p class="MLP-verse--I---12-12 para-style-override-1">Ať až k&#160;oblakům nad hory<br/>hromadí se lidské kosti a&#160;kouřící se maso…</p>
			<p class="MLP-text para-style-override-1">Ukončiv vyučování ve škole jednoročních dobrovolníků, vyšel si nadporučík Lukáš na procházku s&#160;Maxem.</p>
			<p class="MLP-text para-style-override-1">„Dovoluji si vás upozornit, pane obrlajtnant,“ řekl starostlivě Švejk, „že na toho psa musíte bejt vopatrnej, aby vám neutek. Vono se mu třeba může zastesknout po starým domově a&#160;von by moh vzít roha, kdybyste ho odvázal ze šňůry. A&#160;taky bych vám neradil vodit ho přes Havlíčkovo náměstí, tam se potlouká jeden zlej řeznickej pes vod Mariánskýho obrazu, kterej je náramně kousavej. Jak uvidí ve svým rajóně cizího psa, hned je na něho žárlivej, aby mu tam něco nesežral. Von je jako ten žebrák vod Svatýho Haštala.“</p>
			<p class="MLP-text para-style-override-1">Max vesele vyskakoval a&#160;pletl se pod nohy nadporučíkovi, zatočil se šňůrou kolem šavle a&#160;projevoval neobyčejnou radost, že jde na procházku.</p>
			<p class="MLP-text para-style-override-1">Vyšli na ulici a&#160;nadporučík Lukáš zaměřil se psem na Příkopy. Měl se setkat s&#160;jednou dámou na rohu Panské ulice. Byl zabrán v&#160;úřední myšlenky. O&#160;čem má zítra přednášet jednoročním dobrovolníkům ve škole? Jak udáváme výšku nějakého vrchu? Proč udáváme vždy výšku od hladiny mořské? Jak z&#160;výšek nad hladinou mořskou ustanovíme prostou výšku vrchu od jeho paty? Zatraceně, proč ministerstvo vojenství dává takové věci do školního programu. To je přece pro dělostřelectvo. A&#160;jsou přece mapy jenerálního štábu. Když nepřítel bude na kótě 312, nestačí obyčejně přemýšlet o&#160;tom, proč je výška toho kopce udána od hladiny mořské, nebo vypočítat si, jak je vysoký ten kopec. Podíváme se na mapu a&#160;máme to.</p>
			<p class="MLP-text para-style-override-1">Z&#160;těch myšlenek byl vyrušen přísným „Halt!“, právě když se blížil k&#160;Panské ulici.</p>
			<p class="MLP-text para-style-override-1">Současně s&#160;„Halt!“ snažil se mu pes vyškubnout i&#160;se šňůrou a&#160;s&#160;radostným štěkotem vrhl se na toho člověka, který řekl přísné „Halt!“</p>
			<p class="MLP-text para-style-override-1">Před nadporučíkem stál plukovník Kraus von Zillergut. Nad­poručík Lukáš zasalutoval a&#160;stál před plukovníkem, omlouvaje se, že neviděl.</p>
			<p class="MLP-text para-style-override-1">Plukovník Kraus byl znám mezi důstojníky svou vášní anhaltovat. Považoval salutování za něco, na čem závisí úspěch války a&#160;na čem zbudována celá vojenská moc.</p>
			<p class="MLP-text para-style-override-1">„Do salutování má voják vkládat duši,“ říkával. Byl to nejkrásnější kaprálský mysticismus.</p>
			<p class="MLP-text para-style-override-1">Dbal o&#160;to, aby ten, který vzdává čest, zasalutoval podle předpisu do nejjemnějších podrobností, přesně a&#160;důstojně.</p>
			<p class="MLP-text para-style-override-1">Číhal na všechny, kteří šli kolem něho. Od infanteristy až na podplukovníka. Infanteristy, kteří letmo zasalutovali, jako by chtěli říci, dotýkajíce se štítku čepice: „Těbůh,“ vodil sám přímo do kasáren k&#160;potrestání.</p>
			<p class="MLP-text para-style-override-1">Pro něho neplatilo: „Já neviděl.“</p>
			<p class="MLP-text para-style-override-1">„Voják,“ říkával, „musí svého představeného hledat v&#160;zástupu a&#160;na nic jiného nemyslet, než aby dostál všem svým povinnostem, které jsou mu předepsány v&#160;dienstreglamá. Když padne na bojišti, má před svou smrtí zasalutovat. Kdo neumí salutovat, dělá, že nevidí, nebo salutuje nedbale, je u&#160;mě bestie.“</p>
			<p class="MLP-text para-style-override-1">„Pane nadporučíku,“ hrozným hlasem řekl plukovník Kraus, „nižší šarže musí vždy vzdát čest vyšším. To není zrušeno. A&#160;za druhé: Odkdy si zvykli páni důstojníci chodit s&#160;ukradenými psy po promenádě? Ano, s&#160;ukradenými psy. Pes, který patří druhému, jest pes kradený.“</p>
			<p class="MLP-text para-style-override-1">„Tento pes, pane plukovníku…,“ namítal nadporučík Lukáš.</p>
			<p class="MLP-text para-style-override-1">„… patří mně, pane nadporučíku,“ přerušil ho drsně plukovník, „je to můj Fox.“</p>
			<p class="MLP-text para-style-override-1">A&#160;Fox čili Max vzpomněl si na svého starého pána a&#160;nového vypudil úplně ze svého srdce, a&#160;vytrhnuv se skákal na plukovníka a&#160;projevoval takovou radost, jaké by byl schopen zamilovaný sextán, když najde pochopení u&#160;svého ideálu.</p>
			<p class="MLP-text para-style-override-1">„Chodit s&#160;ukradenými psy, pane nadporučíku, nesrovnává se s&#160;důstojnickou ctí. Nevěděl? Důstojník nemůže kupovat psa, nepřesvědčiv se, že ho může koupit bez následků,“ hřímal dál plukovník Kraus, hladě Foxa-Maxa, který z&#160;podlosti počal vrčet na nadporučíka a&#160;cenit zuby, jako by mu byl plukovník řekl, ukazuje na nadporučíka: „Vem si ho!“</p>
			<p class="MLP-text para-style-override-1">„Pane nadporučíku,“ pokračoval plukovník, „považujete za správné jezdit na ukradeném koni? Nečetl jste inzerát v&#160;Bohemii a&#160;v&#160;Tagblattu, že se mně ztratil stájový pinč? Vy jste nečetl inzerát, který dal váš představený do novin?“</p>
			<p class="MLP-text para-style-override-1">Plukovník spráskl ruce.</p>
			<p class="MLP-text para-style-override-1">„Opravdu, tihle mladí důstojníci! Kde je disciplína? Plukovník dá inzeráty, a&#160;nadporučík je nečte.“</p>
			<p class="MLP-text para-style-override-1">„Kdybych ti, ty dědku stará, mohl dát pár facek,“ pomyslil si nadporučík Lukáš, dívaje se na licousy plukovníka, které připomínaly orangutana.</p>
			<p class="MLP-text para-style-override-1">„Pojďte s&#160;sebou na minutu,“ řekl plukovník. A&#160;tak šli a&#160;vedli velmi příjemný rozhovor:</p>
			<p class="MLP-text para-style-override-1">„Na frontě, pane nadporučíku, se vám nemůže taková věc podruhé přihodit. V&#160;týlu se procházet s&#160;ukradenými psy je jistě velice nepříjemné. Ano! Procházet se se psem svého představeného. V&#160;době, kdy denně ztrácíme na bojištích sta důstojníků. A&#160;inzeráty se nečtou. To bych mohl inzerovat sto let, že se mně ztratil pes. Dvě stě let, tři sta let!“</p>
			<p class="MLP-text para-style-override-1">Plukovník se hlasitě vysmrkal, což bylo vždy u&#160;něho známkou velkého rozčilení, a&#160;řekl:</p>
			<p class="MLP-text para-style-override-1">„Můžete se dále procházet,“ otočil se a&#160;odcházel, sekaje zlostně jezdeckým bičíkem přes konce svého důstojnického pláště.</p>
			<p class="MLP-text para-style-override-1">Nadporučík Lukáš přešel na druhý chodník a&#160;slyšel i&#160;tam poznovu „Halt!“ Plukovník zadržel právě jednoho nešťastného infanteristu, záložníka, který myslel na svou mámu doma a&#160;přehlédl ho.</p>
			<p class="MLP-text para-style-override-1">Plukovník vlastnoručně ho táhl do kasáren k&#160;potrestání, spílaje mu mořských prasat.</p>
			<p class="MLP-text para-style-override-1">„Co s&#160;tím Švejkem udělám?“ pomyslil si nadporučík. „Rozbiju mu hubu, ale to nestačí. I&#160;řemínky mu tahat z&#160;těla je na toho lumpa málo.“ Nedbaje, že se měl sejít s&#160;jednou dámou, zamířil rozčíleně k&#160;domovu.</p>
			<p class="MLP-text para-style-override-1">„Já ho zabiju, pacholka,“ řekl k&#160;sobě, sedaje do elektriky.</p>
			<p class="MLP-text-bez1radku--12-0 para-style-override-1">Mezitím byl dobrý voják Švejk pohřížen v&#160;rozmluvu s&#160;ordonancí z&#160;kasáren. Voják přinesl nadporučíkovi nějaké listiny k&#160;podpisu a&#160;čekal nyní.</p>
			<p class="MLP-text para-style-override-1">Švejk hostil ho kávou a&#160;vypravovali si spolu, že to Rakousko projede.</p>
			<p class="MLP-text para-style-override-1">Vedli ten hovor, jako by se to samo sebou rozumělo. Byla to nekonečná řada výroků, kde by každé slovo bylo jistě u&#160;soudu definováno jako velezrada a&#160;oba by byli oběšeni.</p>
			<p class="MLP-text para-style-override-1">„Císař pán musí bejt z&#160;toho blbej,“ prohlásil Švejk, „von nikdy nebyl chytrej, ale tahle vojna ho jistě dorazí.“</p>
			<p class="MLP-text para-style-override-1">„Je blbej,“ s&#160;určitostí prohlásil voják z&#160;kasáren, „blbej jako poleno. Von snad ani neví, že je vojna. Může bejt, že se mu to styděli říct. Jestli je podepsanej na tom manifestě k&#160;těm jeho národům, tak je to zlodějna. To dali do tisku bez jeho vědomí, von už vůbec nemůže na nic myslet.“</p>
			<p class="MLP-text para-style-override-1">„Von je hotovej,“ znalecky doplnil Švejk, „dělá pod sebe a&#160;musejí ho krmit jako malý dítě. Předešle vypravoval jeden pán v&#160;hospodě, že má dvě kojný a&#160;že každej den třikrát je císař pán u&#160;prsu.“</p>
			<p class="MLP-text para-style-override-1">„Kdyby už jen to bylo,“ povzdechl voják z&#160;kasáren, „a&#160;nařezali nám, aby už jednou Rakousko mělo pokoj.“</p>
			<p class="MLP-text para-style-override-1">A&#160;oba pokračovali dále v&#160;rozhovoru, až konečně Švejk odsoudil Rakousko nadobro slovy: „Taková blbá monarchie nemá ani na světě bejt,“ k&#160;čemuž, aby jaksi ten výrok doplnil v&#160;praktickém směru, dodal druhý: „Jak přijdu na front, tak se jim zdejchnu.“</p>
			<p class="MLP-text para-style-override-1">Když oba potom ještě dále tlumočili názor českého člověka na válku, voják z&#160;kasáren opakoval, co dnes slyšel v&#160;Praze, že u&#160;Náchoda je slyšet děla a&#160;ruský car že bude co nejdřív v&#160;Krakově.</p>
			<p class="MLP-text para-style-override-1">Potom si vypravovali o&#160;tom, že se obilí od nás vozí do Německa, němečtí vojáci že dostávají cigarety a&#160;čokoládu.</p>
			<p class="MLP-text para-style-override-1">Pak si vzpomněli na doby starých válek a&#160;Švejk vážně dokazoval, že když házeli kdysi smradlavé hrnce do obleženého hradu, že to také nebyl žádný med bojovat v&#160;takovém smradu. Že četl, jak jeden hrad někde obléhali tři roky a&#160;nepřítel že nic jiného nedělal, než že se denně s&#160;obleženými bavil takovým způsobem.</p>
			<p class="MLP-text para-style-override-1">Byl by jistě řekl ještě něco zajímavého a&#160;poučného, kdyby jich hovor nepřerušil návrat nadporučíka Lukáše.</p>
			<p class="MLP-text para-style-override-1">Vrhnuv strašný, zdrcující pohled na Švejka, podepsal listiny, a&#160;propustiv vojáka, kynul Švejkovi, aby ho následoval do pokoje.</p>
			<p class="MLP-text para-style-override-1">Oči nadporučíka vysílaly strašlivé blesky. Usednuv na židli, přemýšlel, dívaje se na Švejka, kdy má začít s&#160;masakrem.</p>
			<p class="MLP-text para-style-override-1">„Napřed mu dám pár přes hubu,“ myslel si nadporučík, „pak mu rozbiju nos a&#160;utrhnu uši a&#160;potom dál už se uvidí.“</p>
			<p class="MLP-text para-style-override-1">A&#160;naproti němu hleděl upřímně a&#160;dobrosrdečně na něho pár dobráckých, nevinných očí Švejkových, který odvážil se přerušit ticho před bouří slovy:</p>
			<p class="MLP-text para-style-override-1">„Poslušně hlásím, pane obrlajtnant, že jste přišel o&#160;kočku. Sežrala krém na boty a&#160;dovolila si chcípnout. Hodil jsem ji do sklepa, ale do vedlejšího. Takovou hodnou a&#160;hezkou angorskou kočku už nenajdete.“</p>
			<p class="MLP-text para-style-override-1">„Co s&#160;ním udělám?“ mihlo se hlavou nadporučíkovi, „má, prokristapána, takový pitomý výraz.“</p>
			<p class="MLP-text para-style-override-1">A&#160;dobrosrdečné, nevinné oči Švejkovy dál zářily měkkostí a&#160;něhou, kombinovanými výrazem naprosté duševní rovnováhy, že všechno je v&#160;pořádku a&#160;nic se nestalo, a&#160;jestli se něco stalo, že je to také v&#160;pořádku, že se vůbec něco děje.</p>
			<p class="MLP-text para-style-override-1">Nadporučík Lukáš vyskočil, ale neudeřil Švejka, jak původně zamýšlel. Zamával mu pod nosem pěstí a&#160;zařval:</p>
			<p class="MLP-text para-style-override-1">„Vy jste, Švejku, ukradl psa!“</p>
			<p class="MLP-text para-style-override-1">„Poslušně hlásím, pane obrlajtnant, že o&#160;žádným takovým pří­padě za poslední dobu nevím, a&#160;dovoluji si, pane obrlajtnant, poznamenat, že s&#160;Maxem jste šel odpůldne na procházku, a&#160;tak jsem ho nemohl ukradnout. Mně to hned bylo nápadný, když jste přišel bez psa, že se asi muselo něco stát. Tomu se říká situace. Ve Spálený ulici je nějakej brašnář Kuneš a&#160;ten nemoh jít se psem na procházku, aby ho neztratil. Vobyčejně ho nechal někde v&#160;hospodě, nebo mu ho někdo ukrad, nebo si ho vypůjčil a&#160;nevrátil…“</p>
			<p class="MLP-text para-style-override-1">„Švejku, dobytku, himllaudon, držte hubu! Buď jste takový rafinovaný ničema, nebo jste takový velbloud a&#160;blboun nejapný. Jste samý příklad, ale povídám vám, se mnou si nehrajte. Odkud jste přived toho psa? Jak jste k&#160;němu přišel? Víte, že patří našemu panu plukovníkovi, který si ho odvedl, když jsme se náhodou potkali? Víte, že je to ohromná ostuda? Tak řekněte pravdu, ukrad jste ho, nebo neukrad?“</p>
			<p class="MLP-text para-style-override-1">„Poslušně hlásím, pane obrlajtnant, že jsem ho neukrad.“</p>
			<p class="MLP-text para-style-override-1">„Věděl jste o&#160;tom, že je to kradený pes?“</p>
			<p class="MLP-text para-style-override-1">„Poslušně hlásím, pane obrlajtnant, že jsem věděl, že je ten pes kradenej.“</p>
			<p class="MLP-text para-style-override-1">„Švejku, ježišmarjá, himlhergot, já vás zastřelím, vy hovado, vy dobytku, vy vole, vy hajzle jeden. Jste tak blbej?“</p>
			<p class="MLP-text para-style-override-1">„Tak, poslušně hlásím, pane obrlajtnant.“</p>
			<p class="MLP-text para-style-override-1">„Proč jste mně vodil ukradenýho psa, proč jste mně tu bestii nasadil do bytu?“</p>
			<p class="MLP-text para-style-override-1">„Abych vám udělal radost, pane obrlajtnant.“</p>
			<p class="MLP-text para-style-override-1">A&#160;Švejkovy oči dobrácky a&#160;něžně podívaly se nadporučíkovi do tváře, který si sedl a&#160;zaúpěl: „Proč mne bůh trestá tímhle hovadem?“</p>
			<p class="MLP-text para-style-override-1">V&#160;tiché rezignaci seděl nadporučík na židli a&#160;měl pocit, že nemá tolik síly nejen dát Švejkovi pohlavek, ale dokonce ukroutit si cigaretu, a&#160;sám nevěděl ani, proč posílá Švejka pro Bohemii a&#160;Tagblatt, aby si Švejk přečetl plukovníkův inzerát o&#160;ukradeném psu.</p>
			<p class="MLP-text para-style-override-1">S&#160;rozevřenými novinami na inzertní části vrátil se Švejk. Celý zářil a&#160;radostně hlásil:</p>
			<p class="MLP-text para-style-override-1">„Je to tam, pane obrlajtnant, tak vám pěkně popisuje pan obršt toho ukradenýho stájovýho pinče, jedna radost, a&#160;ještě dává vodměnu sto korun, kdo mu ho přivede. To je moc slušná vodměna. Vobyčejně se dává vodměna padesát korun. Nějakej Božetěch z&#160;Košíř, ten se jen tak živil. Ukrad vždycky psa, pak hledal v&#160;inzerátech, kdo se zaběh, a&#160;hned tam šel. Jednou ukrad pěknýho černýho špice, a&#160;poněvadž se majitel nehlásil v&#160;inzerátech, zkusil to a&#160;dal inzerát do novin sám. Proinzeroval celou pětku, až konečně se jeden pán přihlásil, že je to jeho pes, že se mu ztratil a&#160;že myslel, že by to bylo marný ho hledat. Že už nevěří na poctivost lidí. Teď ale že vidí, jak přece jen se ještě najdou poctiví lidi, což ho náramně těší. Je prej zásadně od toho odměňovat poctivost, ale na památku že mu daruje svou knížku o&#160;pěstování květin doma i&#160;v&#160;zahrádce. Milej Božetěch vzal toho černýho špice za zadní nohy a&#160;otlouk ho tomu pánovi o&#160;hlavu, a&#160;vod tý doby se zařek, že nebude inzerovat. Radši psa prodá do psince, když se o&#160;něho nikdo v&#160;inzerátech nechce hlásit.“</p>
			<p class="MLP-text para-style-override-1">„Jděte ležet, Švejku,“ poručil nadporučík, „vy jste s&#160;to blbnout až do rána.“</p>
			<p class="MLP-text para-style-override-1">Šel též spát a&#160;v&#160;noci se mu zdálo o&#160;Švejkovi, že Švejk ukradl také koně následníkovi trůnu, přivedl mu ho, a&#160;následník trůnu že toho koně při přehlídce poznal, když on, nešťastný nadporučík Lukáš, na něm jel před svou rotou.</p>
			<p class="MLP-text para-style-override-1">Ráno bylo nadporučíkovi jako po prohýřené noci, ve které mu napohlavkovali. Neobyčejně těžká jakási duševní můra ho pronásledovala. Usnul ještě k&#160;ránu, vysílený strašným snem, a&#160;probudilo ho klepání na dveře, ve kterých se objevila dobrácká tvář Švejka s&#160;otázkou, kdy má pana nadporučíka vzbudit.</p>
			<p class="MLP-text para-style-override-1">Nadporučík zasténal v&#160;posteli:</p>
			<p class="MLP-text para-style-override-1">„Ven, dobytku, to je něco strašného!“</p>
			<p class="MLP-text para-style-override-1">Když pak byl již vzhůru a&#160;Švejk mu přinesl snídani, byl nadporučík překvapen novou otázkou Švejka:</p>
			<p class="MLP-text para-style-override-1">„Poslušně hlásím, pane nadporučíku, nepřál byste si, abych vám zaopatřil nějakýho pejska?“</p>
			<p class="MLP-text para-style-override-1">„Víte, Švejku, že bych měl chuť poslat vás před polní soud,“ s&#160;povzdechem řekl nadporučík, „ale oni by vás osvobodili, neboť něco tak kolosálně pitomého neviděli ve svém životě. Podívejte se na sebe do zrcadla. Není vám špatně nad vaším blbým výrazem? Vy jste nejpitomější hříčka přírody, kterou jsem kdy viděl. Nu, řekněte pravdu, Švejku: líbíte se sám sobě?“</p>
			<p class="MLP-text para-style-override-1">„Poslušně hlásím, pane obrlajtnant, že se nelíbím, jsem v&#160;tom zrcadle nějakej takovej šišatej nebo co. Vono to není broušený zrcadlo. To jednou měli u&#160;toho Číňana Staňka vypouklý zrcadlo, a&#160;když se někdo na sebe podíval, tak se mu chtělo vrhnout. Huba takhle, hlava jako dřez na pomeje, břicho jako u&#160;napitýho kanovníka, zkrátka figura. Šel kolem pan místodržitel, podíval se na sebe, a&#160;hned to zrcadlo museli sundat.“</p>
			<p class="MLP-text para-style-override-1">Nadporučík se odvrátil, vzdychl a&#160;uznal za vhodné místo Švejkem obírat se raději bílou kávou.</p>
			<p class="MLP-text para-style-override-1">Švejk šukal již v&#160;kuchyni a&#160;nadporučík Lukáš slyšel zpěv Švejkův:</p>
			<p class="MLP-verse--I---12-12 para-style-override-1">„Mašíruje Grenevil Prašnou bránou na špacír,<br/>šavle se mu blejskají, hezký holky plakají…“</p>
			<p class="MLP-text para-style-override-1">Potom dál z&#160;kuchyně ozýval se zpěv:</p>
			<p class="MLP-verse--I---12-12 para-style-override-1">„My vojáci, my jsme páni,<br/>nás milujou holky samy,<br/>fasujeme peníze, máme se všudy dobře…“</p>
			<p class="MLP-text para-style-override-1">„Ty se máš jistě dobře, holomku,“ pomyslil si nadporučík a&#160;odplivl si.</p>
			<p class="MLP-text para-style-override-1">Ve dveřích se objevila hlava Švejkova:</p>
			<p class="MLP-text para-style-override-1">„Poslušně hlásím, pane obrlajtnant, že jsou tady pro vás z&#160;kasáren, máte jít okamžitě k&#160;panu plukovníkovi, je tady ordonanc.“ A&#160;důvěrně dodal: „Snad to bude kvůli tomu pejskovi.“</p>
			<p class="MLP-text para-style-override-1">„Už jsem slyšel,“ řekl nadporučík, když se mu ordonanc v&#160;předsíni chtěl hlásit.</p>
			<p class="MLP-text para-style-override-1">Řekl to stísněným hlasem a&#160;odcházel, vrhaje na Švejka zničující pohled.</p>
			<p class="MLP-text-bez1radku--12-0 para-style-override-1">Nebyl to raport, bylo to něco horšího. Plukovník seděl velice zachmuřeně v&#160;křesle, když nadporučík vstoupil do jeho kanceláře.</p>
			<p class="MLP-text para-style-override-1">„Před dvěma léty, pane nadporučíku,“ řekl plukovník, „přál jste si být přeložen do Budějovic k&#160;91.&#160;pluku. Víte, kde jsou Budějovice? Na Vltavě, ano, na Vltavě a&#160;vtéká tam Ohře nebo něco podobného. Město je velice, abych tak řekl, přívětivé, a&#160;jestli se nemýlím, má nábřeží. Víte, co je to nábřeží? To jest zeď vystavěná nad vodou. Ano. Ostatně to sem nepatří. Dělali jsme tam manévry.“</p>
			<p class="MLP-text para-style-override-1">Plukovník se zamlčel, a&#160;dívaje se do kalamáře, přešel rychle na jiné téma:</p>
			<p class="MLP-text para-style-override-1">„Ten můj pes se u&#160;vás zkazil. Nechce nic žrát. Vida, v&#160;kalamáři je moucha. To je zvláštní, že i&#160;v&#160;zimě padají mouchy do kalamáře. To je nepořádek.“</p>
			<p class="MLP-text para-style-override-1">„Tak už se, dědku mizerná, vyslov,“ pomyslil si nadporučík.</p>
			<p class="MLP-text para-style-override-1">Plukovník vstal a&#160;přešel několikrát po kanceláři.</p>
			<p class="MLP-text para-style-override-1">„Dlouho jsem přemýšlel, pane nadporučíku, co vlastně vám udělám, aby se to nemohlo opakovat, a&#160;vzpomněl jsem si, že jste si přál být přeložen k&#160;91. pluku. Vrchní velitelství nedávno nám oznámilo, že jest u&#160;91. pluku velký nedostatek důstojnictva, poněvadž to všechno Srbové pobili. Zaručuji se vám čestným slovem, že do tří dnů jste u&#160;91. pluku v&#160;Budějovicích, kde se formují maršbatalióny. Nemusíte děkovat. Vojsko potřebuje důstojníky, kteří…“</p>
			<p class="MLP-text para-style-override-1">A&#160;nevěda už, co by řekl, podíval se na hodinky a&#160;promluvil:</p>
			<p class="MLP-text para-style-override-1">„Je půl jedenácté, nejvyšší čas jít k&#160;regimentsraportu.“</p>
			<p class="MLP-text para-style-override-1">Tím byl příjemný rozhovor ukončen a&#160;nadporučíkovi se velice ulehčilo, když vyšel z&#160;kanceláře a&#160;šel do školy jednoročních dobrovolníků, kde oznámil, že v&#160;nejbližších dnech jede na frontu, a&#160;uspořádá proto večírek na rozloučenou v&#160;Nekázance.</p>
			<p class="MLP-text para-style-override-1">Vrátiv se domů, řekl k&#160;Švejkovi významně:</p>
			<p class="MLP-text para-style-override-1">„Víte, Švejku, co jest to maršbatalión?“</p>
			<p class="MLP-text para-style-override-1">„Poslušně hlásím, pane obrlajtnant, že maršbatalión je maršbaťák a&#160;marška že je marškumpačka. My to vždycky zkracujem.“</p>
			<p class="MLP-text para-style-override-1">„Tak vám, Švejku,“ slavnostním hlasem řekl nadporučík, „oznamuji, že pojedete se mnou <span class="MLP-znak-kurziva-11b">maršbaťákem</span>, když máte rád takovou zkráceninu. Ale nemyslete si, že na frontě budete vyvádět podobné blbosti jako zde. Máte radost?“</p>
			<p class="MLP-text para-style-override-1">„Poslušně hlásím, pane obrlajtnant, že mám náramnou radost,“ odpověděl dobrý voják Švejk, „to bude něco nádhernýho, když voba padneme spolu za císaře pána a&#160;jeho rodinu…“</p>
		</div>
</body>
</html>